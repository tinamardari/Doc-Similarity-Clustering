 Emil Constantinescu ii acuza pe Ion Iliescu si Teodor Melescanu de implicare in contrabanda cu motorina Minjiti cu petrol Emil Constantinescu a anuntat vineri seara ca va candida pentru un nou mandat de presedinte al Romaniei. Nu a fost un anunt oficial, cum se obisnuieste in asemenea situatii, ci a fost un raspuns la o intrebare din cadrul emisiunii "Orient Expres", realizata de Stelian Tanase la Antena 1. Presedintele a lansat cu aceasta ocazie un atac dur, fara precedent, la adresa principalilor sai contracandidati - Ion Iliescu si Teodor Melescanu. Motivul? Incalcarea embargoului impus Iugoslaviei in perioada conflictului din Bosnia. Constantinescu a spus ca operatiunea a fost coordonata de Serviciul Roman de Informatii si de Politia de Frontiera, la "ordine venite de sus". "Sub conducerea SRI-ului de la acea vreme, sub conducerea Politiei de Frontiera si cu aprobarea sefului de gara din Gara Jimbolia, la ordine venite de sus, s-au transferat, noaptea, cantitati uriase de petrol. Pentru aceste transporturi nu s-a platit nici o taxa. Deci ele figureaza, sint toate documentele ca a fost motorina, ca a venit in Gara Jimbolia, dupa aia sint declaratiile ca a plecat din Gara Jimbolia, dar nu este nici o suma de bani, nici un leu, care sa fi intrat ca taxa vamala la Ministerul Finantelor. Exista declaratiile tuturor celor care marturisesc ca au transferat noaptea, sub protectia SRI-ului din acea vreme, sub conducerea Politiei de Frontiera si cu aprobarea sefului de gara", a afirmat Emil Constantinescu. Doua persoane politice, cu functii inalte in stat atunci, ar putea fi vinovate, in opinia lui, de incalcarea embargoului: Ion Iilescu, fost presedinte al tarii, si Teodor Melescanu, fost ministru de stat, ministrul afacerilor externe. Presedintele Constantinescu a prezentat doua scenarii in legatura cu aceasta afacere: fie "domnii Iliescu si Melescanu stiau acest lucru, l-au initiat, l-au organizat, l-au condus si au beneficiat", fie "nu l-au initiat, nu l-au organizat, nu l-au condus si n-au stiut nimic despre el". In acest al doilea caz, Constantinescu este de parere ca "SRI si ministrii guvernului ii tratau pe presedinte si pe vicepremier ca pe niste oameni de paie". Emil Constantinescu este de parere ca vor trece cam patru ani pina cind ancheta in acest caz va putea fi incheiata. CRISTIAN OPREA Teodor Melescanu: "Emil Constantinescu abuzeaza de calitatea sa de presedinte" Iesirea la rampa a presedintelui Constantinescu a generat in rindul viitorilor sai contracandidati reactii extrem de dure. Teodor Melescanu, actualul presedinte al ApR, ministru al afacerilor externe in perioada embargoului, l-a acuzat pe Constantinescu de faptul ca se foloseste de calitatea de presedinte pentru "a comite doua gesturi imorale": in primul rind, "abuzeaza de autoritatea functiei sale pentru a amagi lumea" si, in al doilea rind, "abuzeaza de calitatea sa de presedinte pentru a-si face campanie electorala". In cadrul unei conferinte de presa extraordinare, ieri, Melescanu i-a replicat lui Constantinescu ca, in fosta sa calitate de ministru al afacerilor externe, el a fost cel care a incheiat acordurile cu ONU, OSCE si UEO "pentru crearea mecanismelor de supraveghere a respectarii embargoului". Pe de alta parte, Melescanu il acuza pe Constantinescu de necunoasterea, dupa patru ani de mandat prezidential, a atributiilor unei institutii fundamentale a statului, respectiv Ministerul Afacerilor Externe. "Nu Ministerul de Externe este cel care asigura respectarea embargoului, ci alte institutii, in speta Vama si Politia de Frontiera", lamureste Melescanu. De aceasta data, presedintele ApR este cel care-l trage la raspundere pe Constantinescu pentru ca s-a eschivat de la a oferi raspunsuri concrete despre modul in care a fost incalcat embargoul, despre institutiile sau persoanele responsabile pentru aceste actiuni, oferind "doar supozitii despre responsabilitatea politica a unuia sau a altuia". Melescanu concluzioneaza ca, prin modul in care a procedat, Constantinescu "compromite institutia prezidentiala si compromite credibilitatea Romaniei in lume", prin transformarea fotoliului prezidential "intr-o tribuna de lansat calomnii la adresa adversarilor sai politici", ceea ce face ca democratia din tara noastra "sa se se afle in fata unui pericol mult mai real decit cele cu care a luptat, fara succes, domnul Emil Constantinescu in tot mandatul sau". Ion Iliescu: "Doar Stalin mai dadea directive pe baza carora se emiteau sentinte" O reactie la fel de dura a avut si presedintele PDSR, Ion Iliescu, care suspecteaza afirmatiile lui Constantinescu de "o puternica incarcatura politica si electorala", apreciind drept "straniu, inacceptabil si periculos" faptul ca un sef al statului "se aventureaza in aprecieri care fixeaza sentinte", inainte de pronuntarea organelor de cercetare. "Acest lucru seamana cu perioada stalinista, cind Stalin dadea directive pe baza carora organele de ancheta emiteau sentinte", isi aduce aminte Ion Iliescu. Presedintele PDSR a explicat ca Romania a fost singura tara care a solicitat, in perioada respectiva, instituirea unei comisii internationale pentru a cerceta respectarea embargoului, concluziile comisiei subliniind, in repetate rinduri, "modul corect in care au actionat atunci institutiile statului". MIHAELA CONSTANTINESCU Virgil Magureanu: "Nu recunosc nimic" Virgil Magureanu, directorul SRI pina in 1997, ne-a declarat ieri in legatura cu declaratiile televizate ale presedintelui Emil Constantinescu: "Inca o data, aprecierile dlui Emil Constantinescu se dovedesc neinspirate. Nu recunosc nimic din cele spuse de dl Constantinescu. Transferul acela a fost in interes umanitar si nu pentru a alimenta masina de razboi din Iugoslavia. El s-a facut cu acordul tuturor autoritatilor din tarile din jurul nostru. In plus, de el stia si ambasadorul de la acea vreme al SUA la Bucuresti. Si, fiind in cunostinta de cauza, n-a avut nimic impotriva. Nu s-a incalcat nici un embargo, asta este adevarul. Ca sa nu mai spun ca Ucraina, Ungaria si Bulgaria au profitat copios". CRISTINA SOFRONIE Gradinitele din tancurile iugoslave In 1995, cind cotidianul "Romania Libera" a demascat implicarea guvernului roman in operatiunea de contrabanda numita atunci "Cisternele lui Vacaroiu", guvernul a lansat un atac extrem de dur la adresa lui Petre Mihai Bacanu, autorul articolelor din cotidianul amintit, sustinind ca: "Numai o minte bolnava sau viciata de rea-credinta si-ar putea imagina ca existenta unor astfel de manifestari infractionale ar putea fi incurajata de guvern". Guvernul Vacaroiu anunta sesizarea "organelor de urmarire penala in vederea trimiterii in judecata a autorului articolului respectiv pentru savirsirea infractiunilor de ofensa adusa autoritatii, ultraj si calomnie". Asa era taxat atunci un ziarist ingrijorat de politica strimba a unui guvern care, el insusi, printr-o politica duplicitara, sabota mersul firesc spre integrare euroatlantica a Romaniei. Virgil Magureanu, director al SRI in acea perioada si staroste al "Operatiunii", declara, la rindu-i, ca zecile de mii de tone de petrol n-au fost trecute fraudulos in Iugoslavia, ci pe cale oficiala si cu aprobarea tuturor organismelor internationale care supravegheau respectarea embargoului, inclusiv a ambasadorului de atunci al SUA, Alfred Moses. In plus, zice Magureanu, petrolul trecut pe sest peste granita iugoslava "nu era destinat masinii de razboi din Iugoslavia, ci era destinat unui consum in scopuri umanitare, special pentru scoli si gradinite". Daca ne amintim, in 1995, in urma demascarii transporturilor de contrabanda prin Drobeta-Turnu-Severin, in plin embargo, motivatia oficiala a trecerii petrolului peste granita romano-iugoslava era "incalzirea" ecluzelor de la Portile de Fier, ecluze care, s-a demonstrat, nu utilizau combustibil petrolier ci...energie electrica. Gogomania lui Magureanu cu "scoli si gradinite" poate avea o explicatie simpla: daca destinatia petrolului ar fi fost "umanitara", responsabilii operatiunii n-ar mai trebui sa justifice sumele de bani obtinute ca urmare a contrabandei. Reamintim ca, dupa calculele noastre, comisionul obtinut de echipa desemnata cu operatiunea Jimbolia se ridica (socotind numai 1,5 dolari/litrul de combustibil) la 150 milioane dolari, fara a mai aminti prejudiciul datorat statului prin neplata taxelor vamale. Este posibil ca o parte din petrolul de contrabanda sa fi fost utilizat in scopul declarat de Magureanu, insa e absurd sa credem ca intreaga cantitate de petrol a mers la scoli, crese si gradinite. Nu trebuie uitat ca garniturile de tren care au tranzitat prin Jimbolia "petrolul umanitar" aveau atasate si vagoane cu armament si munitie care numai pentru uzul prescolarilor din tara vecina nu erau. Iata de ce este greu de acceptat justificarea echipei strins unite in jurul lui Iliescu Ion, prins la inghesuiala, la vreme de noapte, intr-o gara parasita la ordin de slujbasii statului. Asteptam suplimentarea bugetului de stat cu suma sustrasa de infractori in anii de glorie ai regimului lor. DAN BADEA Istoria operatiunii "Jimbolia" Dincolo de aspectele juridice ale infractiunii, livrarea de combustibili Iugoslaviei, prin incalcarea embargoului, s-a dovedit a fi o afacere de stat. Fostul sef al SRI, Virgil Magureanu, a declarat, in martie 1998, ca "a fost vorba de o decizie politica luata la cel mai inalt nivel, la care a concurat si acceptul organelor internationale de supraveghere". Cert este ca fostul presedinte Ion Iliescu a fost informat de aceasta operatiune si a acceptat-o, iar fostii ministri de la Transporturi, Aurel Novac, de la Interne, Doru Ioan Taracila, si de la Vama, Mihai Pinzariu, au conlucrat pentru derularea operatiunii. Nu mai este nici un mister ca reprezentantii SRI au coordonat intreaga operatiune. Astfel, intr-o nota de informare a politiei, din 1997, se afirma ca generalul SRI Gioni Popescu a fost mandatat sa se ocupe de derularea afacerii. Fostul procuror general de la Timisoara, Constanta Cirstea, a identificat faptul ca la Jimbolia coordonarea directa a fost incredintata colonelului Constantin Mataragiu, seful Centrului Zonal Timis al SRI, colonelului Vasile Petrea, seful Sectiei SRI Timis, in cooperare cu Mircea Aurel Motisan, fostul sef al Directiei Regionale Vamale Timisoara, arestat pentru implicarea in contrabanda cu tigari. Vagoanele cisterna ajungeau, in general, noaptea in gara Jimbolia, potrivit relatarilor angajatilor CFR. Ele erau consemnate ca fiind descarcate la Jimbolia in "registrul veghetor de descarcare", insa convoaiele isi continua drumul spre Serbia, cu acceptul sefului Regionalei CFR Timis, Constantin Stroie. Granicerii au fost instruiti sa dea drumul trenurilor fara nici o formalitate, din ordinul colonelului Valentin Tudorica, seful Detasamentului de Graniceri, implicat in buna desfasurare a afacerii. De asemenea, sefii Politiei de Frontiera de la Jimbolia au primit ordin sa inchida ochii la actiunea de contrabanda. Angajatii garii au confirmat ca plata se facea de multe ori in bani cash, iar cercetarile au demonstrat ca lucrurile sint cit se poate de reale. Intr-un interviu, Caiumi Serafino, un personaj dubios implicat in derularea operatiunii din partea sirba, afirma ca fostul sef al SRI, Virgil Magureanu, ar fi incasat 18-20 de milioane de marci din profitul contrabandei de stat. Au ajuns acesti bani in bugetul statului? E o intrebare la care pina astazi nu s-a raspuns. O.C.HOGEA UDMR va avea candidat la presedintie Sedinta comuna a forurilor de conducere a UDMR, Consiliul Reprezentantilor Unionali si Consiliul de coordonare, de simbata, de la Tirgu-Mures, a avut drept scop analizarea rezultatelor alegerilor interne. Presedintele Uniunii, Marko Bela, in raportul politic prezentat, a criticat in termenii cei mai duri prestatia organizatiilor, comparind rezultatul alegerilor cu infringerea de la Mohaci, din 1526, cind Buda a devenit pasalic turcesc. Sesizind tensiunile iscate, liderul maghiar a fortat nota spunind ca cei care nu sint multumiti sint liberi sa paraseasca Uniunea. Reprezentantii Blocului Reformist s-au simtit vizati si au sarit ca arsi, ex-presedintele UDMR Mures, Kincses Elöd, cerind chiar demisia lui Marko Bela. Presedintele UDMR, Marko Bela, a declarat duminica, la Tirgu-Mures: formatiunea pe care o conduce nu a discutat despre o eventuala alianta cu alte partide politice. Liderul maghiar a spus ca "noi optam pentru coalitia actuala bazata pe un program adecvat. Dar dupa alegeri actuala coalitie nu va dainui in aceasta formula". Desi pe plan local UDMR a facut intelegeri cu ApR, Marko Bela spune ca nu stie daca acest lucru se va intimpla si pe plan national. El a exclus din start intelegeri cu PRM sau PUNR, "iar cu PDSR avem probleme de program". Marko a mai spus ca UDMR va avea un candidat la presedintie si probabil o propunere pentru premier "deoarece vad ca acum acestea doua merg impreuna". CORA MUNTEAN PD a pornit caruselul electoral Petre Roman a lansat ieri rachetele de semnalizare in lupta electorala care se va finaliza in toamna, inamicul numarul 1 fiind identificat deja in PDSR, cu toate ca in mesajul pentru public nu s-a rostit nici un nume. Liderul PD a vorbit insa despre combaterea populismului si demagogiei cu care "un partid cu nostalgii pentru trecut" vrea sa ocupe teritoriul social-democratiei. A vorbit despre "un partid" care acum propaga ideea echitatii sociale desi a guvernat tara mai bine de patru ani, perioada in care "s-a nascut cea mai grava polarizare sociala". Si a mai vorbit si despre "acel partid" care, promovind toleranta neplatii catre stat a obligatiilor care revin marilor intreprinderi "promoveaza coruptia si abuzul". "Avem ambitii mai mari pentru tara asta decit o coafare, o cosmetizare a trecutului", spunea ieri Roman participantilor la sedinta Colegiului Director. PD sta departe de orice alianta Discutiile pe marginea aliantelor pre sau postelectorale nu fac obiectul atentiei democratilor in acest moment. Ba, mai mult, Petre Roman le-a calificat drept "sterile". El a repetat constant ideea ca PD porneste in cursa electorala ca un combatant pentru "locul de conducere" al guvernarii 2001-2004. Manifestul politic al democratilor va avea urmatorul mesaj: "O stare mai buna a romanilor si nu doar o saracie mai suportabila". Liderul PD a schitat ieri un proiect de strategie a partidului sau pentru eventualitatea cistigarii alegerilor. Invocind calculele "riguroase" ale specialistilor, Petre Roman a afirmat ca drumul propus de PD pentru urmatorii 8-9 ani va duce la un deficit bugetar "sigur sub 3 la suta", la un somaj "sigur sub 10 la suta" si inflatie "sigur sub 6 la suta", obiectivul pe termen lung al PD fiind eliminarea somajului. "Planul nostru: investitii, investitii, investitii, care creeaza locuri de munca", a spus Petre Roman. Liderul democrat a spus ca "gestionarea prezentului nu mai poate face compromisuri nici cu trecutul, nici cu interesele citorva" si a indemnat la atacarea "staruitoare" a inechitatilor sociale din Romania de azi. Si asta, in opinia lui Roman, nu se va putea face decit daca economia de piata va functiona normal, caci "acum nu exista o economie de piata functionala" in tara noastra. Presedintele democrat a spus ca PD trebuie "s-o tina pe-a lui", sa fie o "forta neabatuta" de pe drumul sau de integrare euro-atlantica, incurajindu-si colegii prin urmatoarea fraza: "Nu cred ca exista un partid mai pro-european decit Partidul Democrat". NARCISA IORGA Amorul fulgerator cu Melescanu e pe cale sa se stinga PNL se-ntoarce la dragostea dintii: Emil Constantinescu Prim-vicepresedintele PNL, Valeriu Stoica, a avut simbata dupa-amiaza o serie de intilniri la sediul PNL pentru a lua pulsul fata de o idee a sa: fuziunea PNL cu ApR si, implicit, sustinerea tandemului Melescanu-Stolojan pentru Presedintia Romaniei, respectiv guvern, ne-au informat surse liberale. De remarcat ca BPC al PNL nu a stabilit mandatul grupului de negociatori. Se asteapta ca acestuia sa-i fie trasate coordonatele in prima sedinta a conducerii partidului, dupa revenirea in tara a presedintelui Mircea Ionescu-Quintus, plecat in China, si a lui Valeriu Stoica, plecat la Moscova. Valeriu Stoica, refuzat Prima runda de discutii a lui Stoica a fost purtata cu grupul desemnat de BPC al PNL pentru a purta negocieri cu alte partide: Radu Stroe, Dinu Patriciu si Nicolae Manolescu. Ideea fuziunii a fost respinsa, ca si cea a realizarii unei aliante PNL-ApR. Apoi, Stoica s-a intilnit, tot in sediul PNL si tot pe acelasi subiect, cu liderii a noua filiale. Rezultatul intilnirii: un NU fata de apropierea liberalilor de ApR. Devine tot mai evident ca liberalii, spre dezamagirea lui Valeriu Stoica, nu agreeaza varianta sustinerii tandemului Melescanu - Stolojan si nici apropierea fata de Initiativa Social Liberala, in fruntea careia s-a plasat Vasile Secares. Astfel, una dintre "ipotezele de lucru", dupa cum le-a numit oficial Valeriu Stoica, pare a se spulbera chiar inaintea supunerii ei votului Consiliului National al PNL, convocat pentru 14-15 iulie. Respingerea unei aliante si, cu atit mai mult, a unei fuziuni a PNL cu ApR reiese tot mai clar din declaratiile unor membri ai conducerii partidului. Desi folosesc un limbaj diplomatic, acestia se pronunta ferm pentru sustinerea tandemului Emil Constantinescu-Mugur Isarescu si pentru participarea PNL pe liste proprii la alegerile generale. Patriciu, Stroe, Zamfirescu au alte planuri Dinu Patriciu, membru al BPC al PNL, a dat ieri publicitatii o declaratie in care afirma: "Sint convins ca bunul simt ne va indemna sa avem o atitudine morala si verticala pentru conservarea identitatii acestui partid, care a implinit 125 de ani de existenta: participarea in alegerile legislative pe liste proprii, sub semnul nostru electoral - "Sageata", in asa fel incit ponderea liberala in viitorul parlament si guvern sa fie cit mai insemnata. Mandatul dat de BPC al PNL celor care vor negocia nu poate sa porneasca decit de la aceasta optiune nenegociabila: pe de o parte, pastrarea identitatii liberale, iar pe de alta parte, sustinerea candidaturii dlui Emil Constantinescu la presedintie si a dlui Mugur Isarescu pentru postul de prim-ministru. Inca o data si, evident, nu intimplator, interesul PNL coincide cu interesul national". Un alt lider PNL, Dinu Zamfirescu, spune raspicat ca "se opune total fuziunii cu ApR, realizarii unei aliante cu liste comune la viitoarele alegeri si includerii ISL-ului lui Vasile Secares intr-o alianta cu PNL". Pentru Zamfirescu, o alianta a PNL cu ISL echivaleaza cu "tradarea principiilor liberale". Cit despre Theodor Stolojan, Zamfirescu spune ca acesta poate veni singur la PNL. Secretarul general al guvernului, Radu Stroe, se pronunta pentru sustinerea tandemului Constantinescu-Isarescu. Pentru Stroe, "solutia ideala" ar fi o alianta postelectorala PNL - PD - PNTCD - ApR, insa este convins ca aceasta nu se va putea realiza "din cauza unor orgolii", iar cu PNTCD in cadrul CDR nu se mai poate pune problema deoarece "chiar daca noi, la centru, am vrea, nu putem trece peste vointa teritoriului". Radu Stroe spune totusi ca, daca ApR ar renunta la conditia sustinerii lui Melescanu la presedintie, "poate s-ar mai putea discuta". In viziunea sa, impartasita si de alti liberali, dupa cum ne-a declarat, "solutia maximala" o reprezinta tandemul Constantinescu-Isarescu, cu Stolojan ministru al economiei nationale. Peste citeva zile vor demara oficial negocierile PNL- ApR. CRISTINA SOFRONIE Bref Primarul din Feldioara, acuzat ca profaneaza morminte Organizatia judeteana a UDMR Brasov a anuntat ca il va actiona in instanta pe primarul CDR din Feldioara, Ioan Cioaca, pentru profanare de morminte. Udemeristii sint suparati pe Cioaca din cauza ca a demolat, simbata trecuta, un monument ridicat in memoria prizonierilor maghiari ucisi in lagarul de la Feldioara, dupa cel de-al doilea razboi mondial. Monumentul a costat 10 milioane de lei, bani strinsi din donatii facute de persoane de etnie maghiara, unele fiind rude ale prizonierilor decedati, si de mai multe organizatii din Romania si Ungaria. Pe linga plingerea penala pe care o va face UDMR, parohia reformata din comuna Haghig, invecinata Feldioarei, va incerca sa recupereze paguba materiala printr-o actiune civila. Monumentul de pe Dealul Crucii din Feldioara a iscat neintelegeri intre primarul Cioaca si preotul reformat din Haghig, incepind de anul trecut. Conflictul a reizbucnit simbata, 24 iunie, cind o echipa de muncitori tocmiti de pastorul maghiar din Haghig, Ungvary Baqrna Andras, a inceput lucrarile pe Dealul Furcilor din Feldioara. Imediat dupa terminarea constructiei, primarul Cioaca a chemat citiva consateni care, cu ajutorul unui tractor, au doborit monumentul de pe soclu si au stricat fundatia de beton abia turnata. (C.C.) Conducerea ApR Timis a fost revocata printr-un fax venit de la Bucuresti Biroul Permanent al organizatiei Timis a ApR a fost revocat. Vineri seara, un fax semnat de secretarul general ApR, Paul Dobrescu, a creat agitatie in ApR - Timis. Intreaga conducere judeteana a partidului, in frunte cu presedintele Sergiu Stirbu, a fost revocata din functie din cauza rezultatelor slabe obtinute la alegerile locale si a esecului negocierilor pentru obtinerea unui post de conducere la Consiliul Judetean sau la Primaria Timisoara. Desi ApR Timis a obtinut un rezultat sub media pe tara, conducerea partidului nu a reactionat la recomandarile presedintelui Teodor Melescanu de a demisiona. Dupa ragazul de doua saptamini, conducerea centrala a partidului a decis sa actioneze, urmind ca, saptamina viitoare, sa fie desemnata o alta structura de conducere pentru ApR Timis. In judetul Timis, ApR nu a obtinut decit patru posturi de primari de comuna, patru consilieri judeteni si doi consilieri. (T.F.) Deputatul Marian Enache a preluat ApR Iasi Din cauza rezultatelor slabe inregistrate in alegerile locale de la Iasi, Biroul Permanent al ApR a luat decizia schimbarii presedintelui filialei, Mihai Gabriel Popescu. In sedinta care a avut loc vineri, 30 iunie, s-a hotarit ca presedinte la Iasi sa fie deputatul Marian Enache, vicepresedinte al partidului. Initial, dupa aflarea rezultatelor, Gabriel Popescu a anuntat ca si-a pus demisia la dispozitia presedintelui ApR, Teodor Melescanu. Insa, in urma negocierilor pentru impartirea posturilor la nivel local, Popescu a obtinut la Iasi postul de vicepresedinte la CJ si nu putea fi demis pentru ca ocupa altcineva acest post. Mihai Gabriel Popescu este acum vicepresedinte al filialei pentru a nu pierde postul de la CJ. (C.D.) Fostul primar al Sucevei va realiza o emisiune radio Fostul primar al municipiului Suceava, Constantin Sofroni, va realiza, incepind de saptamina viitoare, o emisiune radiofonica ce se anunta extrem de interesanta. Surpriza este ca aceasta emisiune este gazduita de postul de radio TOP '91, care l-a criticat virulent si in dese rinduri pe Sofroni in timpul mandatului sau. Mai mult, "Tableta zilei", cea mai ascultata rubrica radiofonica din Suceava, realizata de directorul de programe, Sorin Avram, l-a avut cel mai des "inculpat", in cei patru ani, pe Constantin Sofroni. Realizatorul rubricii l-a criticat insa permanent pe Sofroni pentru activitatea sa pe linie administrativa din fruntea primariei, fara a-i contesta pregatirea profesionala de sociolog. Iata de ce, dupa ce Sofroni a pierdut postul de primar (si cu "ajutorul" postului de radio Top '91), Sorin Avram i-a propus realizarea unei emisiuni "apolitice", in care sa aiba ca invitati personalitati din diferite domenii. Constantin Sofroni este sociolog, absolvent al Facultatii de Drept si al unor cursuri de jurnalistica si, culmea ironiei, este actionar la un post de radio concurent cu Top '91. (T.A.) Liberalii clujeni vor neaparat alianta cu ApR Majoritatea Comitetului Judetean de conducere al PNL Cluj a optat simbata pentru alianta sau fuziune cu ApR, dupa analiza optiunilor de strategie pentru alegerile generale. Alte variante au fost participarea pe liste proprii sau intr-o conventie largita. Liderul PNL Cluj, deputatul Anton Ionescu, a justificat intentia apropierii de ApR prin aceea ca in "Romania liberalismul pur nu este bine vazut, fiind necesara si o nuanta sociala, care poate fi oferita de ApR". Tot in sedinta de simbata a Comitetului Judetean al PNL Cluj au fost votate listele de candidati la Camera Deputatilor si la Senat. Pentru Camera, locul intii pe liste i-a revenit actualului deputat Anton Ionescu, iar pentru Senat, consilierului local Horea Uioreanu. (B.S.) 