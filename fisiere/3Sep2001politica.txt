 Senatorul american Richard Lugar a luat pulsul candidatelor la integrarea in NATO: Romania, ramasa in urma Bulgariei cu reforma fortelor armate Senatorul american Richard Lugar, sosit simbata la Sofia dupa o vizita la Bucuresti, a afirmat ca Bulgaria face progrese in procesul de aderare la NATO si si-a exprimat speranta ca aceasta tara va fi invitata sa devina membra a Aliantei la summit-ul de la Praga de anul viitor, transmite Reuters. "Speranta mea este ca extinderea NATO, anul viitor, va fi cuprinzatoare si completa... de la Marea Baltica la Marea Neagra", a declarat Lugar dupa intrevederea avuta cu presedintele Petar Stoianov. Influentul senator republican, care a avut o contributie notabila la stabilirea politicii de extindere in prima faza a NATO, a remarcat ca Bulgaria a facut reforme militare substantiale pentru a atinge standardul cerut de Alianta, dar ca va trebui sa continue acest efort pentru a mentine progresul facut. In acest context, Lugar a facut o comparatie care nu a fost in favoarea Romaniei: "Bulgaria a inceput reforma cu un aparat militar de mari dimensiuni - singura comparatie relevanta este cu Romania, care are de asemenea o armata mare, dar care nu a avansat atit de rapid". "Am fost impresionat de unitatea de vederi a politicienilor bulgari pe care i-am intilnit, referitor la aderarea la NATO", a adaugat Lugar. Senatorul american a explicat ca Bulgaria trebuie sa isi rezolve problemele referitoare la exportul de arme, avind in vedere ca a incalcat in trecut embargourile internationale in aceasta privinta: "Trebuie avuta mare grija in privinta destinatiei transporturilor de arme si vor fi luate in consideratie cu mare seriozitate asigurarile clare date de oficialii bulgari". Senatorul Lugar declarase saptamina trecuta ca la summit-ul de la Praga de anul viitor ar trebui luate in considerare candidaturile Romaniei si ale Bulgariei, chiar daca nu au indeplinit in totalitate cerintele Aliantei. ISABELLA ALEXANDRESCU Valeriu Stoica cheama PD la "dialog sincer si deschis" Liderul PNL, Valeriu Stoica, a lansat ieri ideea unui tandem PNL-PD. In cadrul Scolii politice liberale, Stoica a declarat ca PNL si PD trebuie sa aiba "un dialog sincer si serios" pentru a construi un proiect politic comun ca alternativa la actuala guvernare PSD. "In cel mai rau caz, poate fi vorba de proiecte politice diferite, dar unite", a declarat Stoica. Pentru liderul PNL, autodefinirea PD ca partid de stinga lasa liber culoarul de centru-dreapta pe care se situeaza PNL. Stoica le-a facut aceasta oferta democratilor de teama ca alternativa la actuala guvernare sa nu fie formata dintr-un partid socialist si unul nationalist "care nu are o natura democratica". Oferta PNL gaseste partidul lui Traian Basescu intr-o usoara stare de confuzie. Pe de o parte, cei care s-au despartit de Petre Roman si l-au sprijinit pe Traian Basescu sa cistige functia de presedinte al Partidului Democrat incep sa priveasca inapoi cu nostalgie caci nu mai sint folositi in prima linie a partidului. Iar Petre Roman insusi isi cauta acum implinirile politice in afara PD. Surse din interiorul partidului sustin ca fostul lider tinteste mai mult decit actuala colaborare cu NATO, tatonind o candidatura pentru presedintia unui important organism international. Pe de alta parte, echipa tinara aruncata de Traian Basescu in lupta politica inca nu s-a rodat, Adriean Videanu, de exemplu, ingreunind prin declaratiile sale mutarile politice pregatite de Basescu. TEODORA GEORGESCU Dosarul Miron Cozma, bolovanul asezat de Ion Iliescu pe masa procurorului general Decizia presedintelui Ion Iliescu de a nu-l gratia pe Miron Cozma a fost comunicata opiniei publice dupa citeva zile de suspans intretinut chiar de intiiul locatar al Palatului Cotroceni. Refuzul era insa de asteptat, avind in vedere dorinta presedintelui, aflat acum la final de cariera politica, de a-si imbunatati imaginea, in special in plan extern. Cu siguranta, eliberarea lui Miron Cozma nu i-ar fi adus un plus de popularitate lui Ion Iliescu in cancelariile europene, gestul putind sa-i bucure, mai degraba, doar pe liderii PRM. Neaprobarea cererii de gratiere vine insa in contradictie cu dorinta intima, ades intrezarita, a lui Ion Iliescu si a unor reprezentanti ai partidului de guvernamint. Nu trebuie uitat ca Iliescu a pledat in instanta pentru nevinovatia fostului lider din Valea Jiului. In plus, conducerea PSD a fost unanima in a explica in trecut ca nu este de acord cu marimea pedepsei. Opinia unor lideri ai PSD este ca procesul ar trebui rejudecat, dupa modelul Stanculescu-Chitac, pe motiv ca pedeapsa primita de Cozma a fost influentata politic. Nici Ion Iliescu nu poate uita ca minerii lui Miron Cozma l-au ajutat de citeva ori "sa readuca ordinea in Bucuresti". De aici, probabil, si nuantele justificarii oferite de seful statului: "Nu raspunde inclusiv dorintei sale de gratiere. (...) Sint pe rol mai multe procese, si o gratiere nu ar rezolva problema. Exista regula obisnuita, un condamnat gratiat, daca primeste o a doua condamnare, la aceasta se adauga si pedeapsa gratiata. Deci, este o solutie nepotrivita pentru asemenea cazuri. Pe de alta parte, dinsul nu recunoaste culpa. Or, gratierea inseamna recunoasterea culpei. Deci, ceea ce a considerat, aia mi se pare a fi calea mai potrivita, de a apela la un recurs in anulare, daca se considera neculpabil". Rezumind, gratierea nu rezolva problemele lui Miron Cozma, caci actiunea se putea intoarce impotriva condamnatului, cursul cel mai sigur pentru punerea in libertate fiind recursul in anulare. Cererea de recurs in anulare se afla insa la procurorul general inca din luna februarie, dar nu i s-a dat pina acum nici o solutie. Citind opinia sefului statului, procurorul general ar putea sa considere ca e momentul sa ofere, la rindul sau, o solutie. Daca procurorul general, Joita Tanase, urmeaza "tiparul" in care s-a inscris Ion Iliescu, ar putea promova recursul in anulare, "carbunele incins" fiind astfel aruncat spre Curtea Suprema de Justitie, singura institutie care poate rejudeca procesul, cu sanse insemnate de a emite o decizie favorabila lui Miron Cozma. In acest mod, Ion Iliescu ar ramine in istorie drept presedintele care a refuzat gratierea "Luceafarului huilei", Miron Cozma fiind pina la urma eliberat de CSJ, caci, nu-i asa, in Romania, justitia este independenta. LUCIAN PURCAREANU Udroiu, in Finlanda Ion Iliescu a semnat decretul prezidential prin care a acreditat citiva noi ambasadori. In afara lui Neagu Udroiu, cunoscut deja ca titular al ambasadei noastre din Finlanda, restul acreditarilor sint: fostul judecator la Curtea Constitutionala, Florin Bucur Vasilescu, a fost recompensat pentru activitatea sa cu postul de ambasador al Romaniei in Tunisia. A mai fost numit Aurel Calin ca ambasador al tarii noastre in Liban. Printr-un alt decret prezidential, seful statului a decazut din rang fosta ambasada de la Bonn a Romaniei, care a devenit Biroul din Bonn al Consulatului General al Romaniei. ( C.O. ) Bref Generalul Steluta, trecut in rezerva Un nou lot de generali din Ministerul de Interne si din Ministerul Apararii Nationale a fost trecut in rezerva printr-un decret prezidential. Generalii Gheorghe Lungu, Corneliu Parfene, Mihaita Costache si Dan-Mihail Steluta-Ionel Tuta au pus armele in cui si s-au dus sa-si vada linistiti de pensie. Pe lista celor trecuti in rezerva figureaza alti 15 generali din MI si din MApN. ( C.O. ) Liberalii vor sa faca lumina in cazul violentelor de la Sighisoara Deputatul PNL de Mures, Eugen Nicolaescu, a declarat, in cadrul unei conferinte de presa, ca a semnalat Comisiei de Abuzuri a Camerei Deputatilor si primului-ministru, Adrian Nastase, si ministrului de interne, Ioan Rus, cazul tinerilor care au fost batuti de politisti in ultima zi a Festivalului medieval de la Sighisoara. Deputatul liberal spune ca a facut aceste sesizari deoarece "democratia nu se face cu bastonul". Nicolaescu sustine ca, in ciuda presiunilor de tot felul, a incercarii IPJ Mures de a musamaliza cazul si a propunerilor de negociere facute de anchetatori victimelor, este hotarit sa nu dea inapoi. Deputatul a mai mentionat ca, in perioada imediat urmatoare, va sesiza si organizatiile de aparare a drepturilor omului din tara si de peste hotare. ( D.B. ) [15][pl.dll?rid=expresro] 