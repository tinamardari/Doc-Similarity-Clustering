 Incepind de ieri, Consiliul National pentru Studierea Arhivelor Securitatii primeste cereri pentru accesul la arhivele secrete Dezlegare la dosare La doi pasi de Piata Victoriei, in spatele unor blocuri, intr-o cladire cu cinci etaje, proaspat varuita in maro inchis, se afla noul sediu al Consiliului National pentru Studierea Arhivelor Securitatii. Este suficient sa intrebi pe cineva unde gasesti strada Dragoslavele si persoana respectiva, in cazul nostru un postas, se uita la tine si-ti raspunde zimbind: "Aaaaaaa, vreti sa ajungeti acolo unde-i Securitatea?!", dupa care nu mai asteapta sa-i raspunzi, ca te ia de mina si-ti arata cladirea de la numerele 2-4. De altfel, nu este greu sa-ti dai seama ca acolo s-a mutat o institutie, chiar daca nu exista nici o placuta care sa te informeze in legatura cu sediul CNSAS. La ora 9.00 - multe masini in fata cladirii, inclusiv doua dubite cu numere ce contin combinatia "WWW", cunoscute in lumea soferilor ca apartinind Serviciului Roman de Informatii. Citiva barbati stau la usa si te analizeaza din cap pina in picioare, dar nu te intreaba ce cauti. Inauntru-i forfota mare. Se amenajeaza birourile. Mobila este in continuare ambalata in plastic. Liftul nu functioneaza inca, "dar o sa mearga", ne asigura un domn care ne indruma catre sala de sedinte a colegiului, la etajul unu, perete-n perete cu viitorul birou al presedintelui Gheorghe Onisoru. Colegiul se afla in plina sedinta, cu usa larg deschisa, "ca inca mai miroase a vopsea". A inceput discutarea listei guvernului, pentru a se vedea daca sint ministri care au colaborat cu fosta Securitate. "Trei - patru zile dureaza pina verificam tot", ne informeaza presedintele Onisoru. "Lista celor 10 peremisti despre care se spune ca au colaborat cu Securitatea? Nu, inca nu, nu putem spune asa ceva pentru ca inca nu stim", precizeaza presedintele CNSAS. Colegiul nu poate da publicitatii numele unei persoane publice despre care se spune ca a colaborat cu Securitatea fara ca aceasta sa nu fie audiata. Surse din cadrul colegiului ne-au declarat insa ca numele unor parlamentari PRM au aparut in presa deoarece se stie ca acestia au fost ofiteri ai fostei Securitati. Dar prioritatea prioritatilor este, in acest moment, guvernul Adrian Nastase. Dupa care vor urma, la rind, ziaristii cu state vechi si reprezentantii clerului bisericesc. Si, printre bucatele, fostii parlamentari, "ca sa ne indeplinim promisiunea", dupa cum a afirmat Gheorghe Onisoru. Ghidul solicitantului Si pentru ca au trecut cele sase luni de cind CNSAS si-a intrat in drepturi, conform legii, din acest moment s-a dat liber la dosare pentru cetatenii de rind. Adica, orice cetatean roman sau strain care dupa 1945 a avut cetatenie romana poate sa isi rasfoiasca propriul dosar. Mai pot fi consultate dosarele de la Securitate ale unor rude decedate (parinti, copii, frati, surori, adica rudele pina la gradul al doilea). Pentru aceasta, solicitantul trebuie sa adreseze o cerere scrisa Consiliului National pentru Studierea Arhivelor Securitatii, pe adresa: str. Dragoslavele, numerele 2-4, Bucuresti. - In termen de 30 de zile de la primirea cererii, care trebuie sa contina numele intreg al solicitantului si adresa, inclusiv numarul de telefon, CNSAS raspunde solicitantului, tot in scris, comunicindu-i data si locul unde poate fi consultat dosarul, in cazul in care acesta mai exista. Mentionam ca nu vor putea fi consultate decit dosarele care au fost elaborate pina la 22 decembrie 1989. De asemenea, la dosarele care tin de siguranta nationala a statului nu este permis accesul cetatenilor. - Se poate solicita, conform legii, eliberarea unor copii de pe inscrisurile aflate in aceste dosare. De asemenea, pot cere CNSAS emiterea unor adeverinte privind apartenenta sau neapartenenta, colaborarea ori necolaborarea cu organele fostei Securitati. - Nu se elibereaza copii de pe inscrisuri din dosare care afecteaza o terta persoana. Acest lucru este posibil doar cu acordul scris al persoanei care poate fi afectata sau al mostenitorilor legali ai acesteia. - In cazurile neelucidate, de decese sau de disparitii, despre care exista indicii ca s-au produs in legatura cu activitatea organelor de Securitate, consiliul ofera informatii din proprie initiativa sau pe baza unei cereri scrise din partea mostenitorilor prezumtivi ai celor declarati disparuti. - Persoana, subiect al unui dosar din care rezulta ca a fost urmarita de organele Securitatii, are dreptul sa afle, la cerere, identitatea agentilor de Securitate si a colaboratorilor care au contribuit cu informatii la completarea acestui dosar. TEODORA GEORGESCU Nicolae Vacaroiu nu renunta la statutul de bancher Valerian Stan i-a trimis o scrisoare deschisa primului-ministru Adrian Nastase prin care ii solicita lui Nicolae Vacaroiu sa renunte la una din functiile de conducere pe care le detine in prezent: presedinte al Senatului si presedinte al Bancii de Investitii si Dezvoltare. In opinia lui Valerian Stan, cele doua functii cumulate sint incompatibile. Presedintele Senatului, Nicolae Vacaroiu, ne-a prezentat ieri punctul sau de vedere: "Cele doua functii nu sint incompatibile. Cea de presedinte al bancii nu este o functie de autoritate publica. Nu este interzis nici prin Constitutie, nici prin alta lege. In acest sens exista si un acord dat de Biroul Permanent. Ma priveste daca de la ora 20.00 pina la 2.00 dimineata vreau sa lucrez in banca, e alegerea mea. Hotarirea o voi lua in functie de discutiile mele cu Adrian Nastase". MIHAELA CONSTANTINESCU Primii prefecti vor fi numiti joi La guvern a avut loc ieri dupa-amiaza prima serie de audieri a candidatilor la posturile de prefect din 11 judete - Dolj, Olt, Gorj, Ialomita, Teleorman, Cluj, Calarasi, Buzau, Arges, Prahova si Giurgiu. Premierul Adrian Nastase a declarat in cursul diminetii ca in judetele in care organizatiile locale ale PDSR nu s-au hotarit pe cine sa sustina pentru postul de prefect numirile nu vor avea loc. El a precizat ca se va merge "in general" pe formula propusa de filialele PDSR, iar acolo unde exista disensiuni "vor ramine in stand-by". Nastase a afirmat ca guvernul va numi joi un prim grup de prefecti, pina atunci urmind sa se finalizeze audierile. Potrivit premierului, candidatii vor fi audiati cite o jumatate de ora. El a admis ca in unele judete exista neintelegeri, dar a apreciat situatia ca fiind "una normala". Echipa permanenta care se va ocupa cu audierea candidatilor pentru functiile de prefecti va fi formata din Adrian Nastase, Miron Mitrea, Octav Cozmanca, Viorel Hrebenciuc, Ion Solcanu, Doru Ioan Taracila si Serban Mihailescu. LUCIAN PURCAREANU Nastase asteapta ca Iliescu sa numeasca directorii SRI si SIE Nominalizarea directorilor SRI si SIE "este o problema care tine de resortul presedintelui Romaniei", a declarat ieri premierul Adrian Nastase. Nastase a precizat, raspunzind unei intrebari, ca "rolul esential" in numiri il are presedintele Ion Iliescu, "care nominalizeaza directorul SIE si propune parlamentului directorul SRI". In acest moment, cele doua institutii sint conduse de directorii-adjuncti, a mai spus Nastase. Premierul a aratat ca vineri va avea loc o sedinta a CSAT unde se va discuta probabil aceasta problema si "se va trece la demararea procedurilor pentru noile numiri". ( L.P. ) Lupu si Chirita, candidatii tematori Pina miercuri, Comisia de validare a candidaturilor din PNTCD trebuie sa analizeze toate documentele depuse in vederea alegerilor de la congresul din 19-21 ianuarie. Pina in prezent, s-au inregistrat patru candidaturi pentru functia de presedinte, 98 pentru Delegatia Permanenta si 40 pentru BNC, a declarat purtatorul de cuvint al PNTCD, Ion Caramitru. In prima zi a congresului vor prezenta rapoarte Ion Diaconescu, membrii Biroului Interimar de Conducere si trezorierul partidului. Surse din PNTCD ne-au declarat ca s-au format deja echipele din jurul principalilor candidati la presedintie. Astfel, in cazul in care Constantin Dudu-Ionescu ar ajunge presedinte, prim-vicepresedinte ar urma sa fie Radu Sirbu, iar secretar general, Mirel Tariuc. In situatia in care Ioan Muresan ar cistiga, echipa de conducere ar fi completata cu Orest Onofrei secretar general si Constantin Dudu-Ionescu, prim-vicepresedinte. Ceilalti doi candidati, Calin Chirita si Vasile Lupu pastreaza o tacere totala asupra oamenilor preferati. Vasile Lupu se teme ca, daca va dezvalui numele celor care ar putea face parte din echipa lui, "asupra acestora se vor face presiuni sa renunte". Calin Catalin Chirita crede, la rindul sau, ca ar face rau oamenilor pe care i-ar nominaliza. De organizarea congresului se ocupa candidatul-surpriza la presedintia PNTCD, Calin Catalin Chirita. Participantii la congres vor fi cazati la hotelurile Central, Banat si Muntenia, iar lucrarile se vor desfasura la Teatrul National. MIHAELA CONSTANTINESCU Ministrul de externe prezinta la Viena, peste doua zile, prioritatile OSCE Mircea Geoana va negocia retragerea trupelor ruse din Republica Moldova Cheltuielile legate de presedintia OSCE pe care le va face tara noastra se ridica la cinci milioane de dolari Romania a preluat presedintia Organizatiei pentru Securitate si Cooperare in Europa (OSCE) pentru un an. Ceea ce inseamna, in primul rind, un efort bugetar pentru tara noastra de aproape cinci milioane de dolari. Joi, la Viena, presedintele in exercitiu al OSCE, adica ministrul afacerilor externe al Romaniei, Mircea Geoana, va prezenta Consiliului Permanent al Organizatiei prioritatile OSCE pe durata presedintiei Romaniei. Transformarea dintr-un forum de dialog intr-o organizatie cu adevarat operationala, care sa execute cu mai multa eficienta misiunea de prevenire si alerta a conflictelor si de reabilitare postconflict a zonelor afectate, este principalul obiectiv pe care il are in vedere Romania cit va detine presedintia OSCE. In acest sens, se urmareste ca in viitoarele luni forta de interventie din cadrul OSCE, denumita REACT, sa-si intre cu adevarat "in piine" si sa devina operationala. Toate acestea vor duce, asa cum spera Mircea Geoana, la consolidarea pacii in Europa, la cresterea rolului OSCE ca forum de dialog politic si de gasire a unor solutii pasnice pentru conflicte si la dezvoltarea relatiilor cu NATO. Concret, Romania va avea de indeplinit o misiune extrem de sensibila din punct de vedere diplomatic, tinind cont de zona geografica in care se afla: retragerea trupelor rusesti din Republica Moldova si gestionarea problemelor din Transnistria, Caucaz si Asia Centrala. In privinta retragerii trupelor rusesti din Republica Moldova, aceasta a fost decisa in 1999, la Istanbul, dar a ramas doar pe hirtie si la nivel de declaratii, fara sa se intimple nimic concret. Cit despre problema Transnistriei, nu trebuie uitat ca ultimele documente OSCE asaza pe picior de egalitate autoritatile transnistrene cu cele de la Chisinau. Acest lucru va ridica pretentiile transnistrenilor, nerecunoscuti pe plan international pina acum, si va ingreuna stramutarea procesului grupului Ilascu intr-o capitala occidentala, conform deciziei OSCE. Romania, in fata examenului OSCE Detinerea presedintiei OSCE de catre Romania, prin Mircea Geoana, corespunde cu detinerea presedintiei Adunarii Parlamentare a OSCE, prin Adrian Severin. Niciodata Romania nu s-a mai aflat intr-o pozitie atit de favorabila din punct de vedere diplomatic. Gestionata intr-un mod profesionist, aceasta pozitie ar putea ajuta la imbunatatirea imaginii Romaniei in vederea integrarii in UE si NATO. Implicarea directa intr-o serie de negocieri care privesc soarta Europei poate demonstra ca Romania merita sa fie acceptata atit in NATO, cit si in UE. Ramine de vazut daca Romania va sti sa profite politic de pe urma acestei duble presedintii si daca va evolua la fel de promitator precum Cehia, Ungaria si Polonia, care au detinut presedintia OSCE in 1992, 1995 si 1998. Redeschiderea dialogului cu Rusia Asa cum a declarat, Mircea Geoana spera ca noua postura sa duca la redeschiderea dialogului romano-rus. Si aceasta in conditiile in care OSCE este singura organizatie in care Rusia are un cuvint greu de spus. Ca dovada - faptul ca anul trecut, la Viena, din cauza opozitiei Rusiei, documentul final al reuniunii nu a putut fi adoptat. Deschiderea dialogului cu Rusia ar ajuta la ameliorarea pozitiei acesteia fata de actiunile de integrare in NATO ale Romaniei, la clarificarea situatiei referitoare la retrocedarea de catre Rusia a Tezaurului si a denuntarii Pactului Ribbentrop-Molotov in vederea semnarii Tratatului de pace si la imbunatatirea relatiilor economice. De mentionat ca Mircea Geoana a avut grija sa-si adune in jurul sau o echipa de oameni specializati pe domeniile de interes ale Romaniei in acest moment, in cazul Rusiei fiind vorba de noul secretar de stat Cristian Diaconescu, cel care a negociat semnarea Tratatului de baza si care nu a renuntat la retrocedarea Tezaurului, cu toate presiunile facute de rusi. La sfirsitul lunii ianuarie, la Bucuresti, va avea loc reuniunea troicii OSCE. Conform statutului OSCE, desi Romania detine presedintia in exercitiu, ea nu poate conduce singura organizatia, ci trebuie sa decida impreuna cu tara care a detinut presedintia si cu cea care o va avea. In acest an, troica OSCE este formata din Austria (care a condus), Romania si Portugalia (care va conduce). TEODORA GEORGESCU Bref Fostii ministri PNTCD si-au gasit de lucru Fostii ministri taranisti au primit ca insarcinare alcatuirea unor rapoarte in cadrul carora sa analizeze primele masuri ale cabinetului Nastase. De asemenea, membrii BIC au declarat ieri ca vor monitoriza in mod special evolutia legii caselor. ( M.C. ) PD Arges se pregateste pentru alegerile din 2004 PD Arges a inceput deja pregatirile pentru alegerile locale din 2004, a anuntat deputatul PD Ion Carstoiu la o conferinta de presa desfasurata la Pitesti. "Pina in vara vom avea chiar oamenii nominalizati sa ne reprezinte in alegerile locale", a mai precizat acesta. Senatorul PDSR Doru Ioan Taracila, avocatul lui Mircea Horia Hossu intr-un proces de luare de mita Senatorul PDSR Doru Ioan Taracila il va apara pe fostul prim-vicepresedinte al Bancii Dacia Felix, Mircea Horia Hossu, intr-un proces de luare de mita care se desfasoara la Curtea de Apel Suceava. La inceputul lunii octombrie 2000, Mircea Horia Hossu a fost condamnat de Tribunalul Suceava la zece ani de inchisoare pentru luare de mita. El a fost acuzat ca in 1993, in calitatea pe care o avea la BDF, a primit 20 de milioane de lei de la Dan Andronescu, patronul unei firme, pentru a-i facilita acestuia obtinerea unui credit. Procesul a inceput la Cluj, dar a fost stramutat la Suceava, unde Hossu mai este judecat intr-un dosar, alaturi de Sever Muresan. (T.A.) Guvernul sta cu ochii pe conducte Premierul Adrian Nastase a reiterat ieri dorinta guvernului de a adopta o ordonanta de urgenta privind inasprirea unor pedepse pentru infractiuni. Ordonanta vizeaza in special furturile de carburanti din conducte. "Este grav ca tot felul de tipi se plimba pe linga conducte si trag in politisti", a declarat premierul. Adrian Nastase a precizat ca sefii de post pe teritoriul carora vor mai avea loc astfel de infractiuni vor fi schimbati din functie a doua zi. Nastase a apreciat ca aceste furturi sint facute cu "complicitate din interior", pentru ca "altfel tilharii nu ar fi putut sa stie cind are loc tranzitul de titei pe conducte". El considera ca o solutie ar fi si schimbarea orelor in care se fac transporturile prin conducte, acestea urmind sa se faca doar in cursul zilei, si nu noaptea. Nastase a mai spus ca ministrul de interne, Ioan Rus, a finalizat o ancheta privind aceste furturi si a elaborat un material care sa reglementeze modul in care va avea loc paza acestor bunuri. ( L.P. ) Dinu Gheorghe a ajuns la Vama Dinu Gheorghe a fost numit director general al Directiei Generale a Vamilor, printr-un ordin al ministrului finantelor publice. Dinu Gheorghe este expert vamal si presedintele executiv al Uniunii Fotbal Club Rapid. Functia de director general al vamilor intra sub incidenta statutului functionarului public, personalul vamal neputind fi angajat prin cumul de functii. Ca urmare, directorul general al vamilor nu poate detine decit o singura functie de conducere intr-o singura institutie. ( L.P. ) Nastase se vede cu Basescu sa-i dea adresa lui Mitrea Premierul Adrian Nastase si primarul general al Capitalei, Traian Basescu, se vor intilni in perioada urmatoare, la solicitarea liderului PDSR. Nastase a spus ca intilnirea face parte dintr-o serie mai larga de intrevederi pe care intentioneaza sa le aiba cu primarii marilor orase, pentru a cunoaste problemele acestora. El nu a dorit sa dea prea multe amanunte cu privire la agenda intilnirii cu Basescu. Intrebat daca se va discuta si despre suspendarea ordonantei care acorda o suma mai mare Capitalei, din fondul de drumuri, decit altor orase, Nastase a precizat ca "ordonanta nu este anulata, ci suspendata". El a spus ca parlamentul va trebui sa decida daca ordonanta este corecta. "Daca Traian Basescu are proiecte, sa mearga la Ministerul Lucrarilor Publice si ele vor fi finantate", a declarat premierul. ( L.P. ) 