 Antena PDSR ______________________________________________________________________ Stiti care este visul prostului ingimfat? Sa nu existe decit lucrurile pe care le stie el. Toate celelalte sint scorneli, inutilitati, savantlicuri sau inselatorii. Ceva de acest fel s-a petrecut si la emisiunea lui Marius Tuca, de miercuri seara, de la Antena PDSR. Ajuns si el pe cele mai inalte culmi ale competentei (mai nou, Marius Tuca, in ciuda studiilor modeste, se poarta de parca si-ar fi dat doctoratul in cel putin douazeci de domenii), ziaristul s-a incrincenat sa faca o demonstratie pe care o adusese de acasa sau o primise din alta parte. In discutia cu Sorin Frunzaverde, ministrul apararii, Marius Tuca avea de dovedit o conspiratie. De ce a fost destituit generalul Mircea Chelaru abia marti, dupa ce "Evenimentul zilei" a publicat articolul "Republica Oltenia"? Pina atunci n-a zis nimeni nimic, n-a suflat o vorba despre conferinta de presa in care generalul a scapat "porumbeii". Ministrul Frunzaverde l-a corectat civilizat, atragindu-i atentia asupra faptului ca stirea respectiva a fost difuzata si de Mediafax, si de Televiziunea Romana, ba ca l-a auzit pe general cum scotea aceleasi "panglici" si la radio. Si ce daca a spus la TVR? Acolo nu se uita nimeni! Daca n-a spus la Antena 1, atunci declaratia nu exista! Nu e prima data cind Marius Tuca foloseste acest procedeu pagubos. Daca nu e la Antena 1 sau in "Jurnalul national" nici nu exista. Acest truc, menit a provoca un zimbet, ascunde totusi o suficienta in gindire. Daca nu stie el, nici nu exista. Daca n-a auzit el, nu s-a spus, daca n-a vazut el, nici nu s-a petrecut. Toata demonstratia lui Marius Tuca privitoare la demisia generalului Chelaru dupa aparitia articolului din "Evenimenul zilei" avea la baza un siretlic. N-a scris nimeni despre spusele negindite ale generalului pina luni. Generalul trebuia demis, si atunci - insinua Marius cel cult si atoatestiutor - cineva a aranjat cu redactia "Evenimentului zilei" si asa a aparut articolul de a doua zi. Adica s-a lucrat pe ascuns, pregatind pretextul unei debarcari. Nu conta ce spunea ministrul (altfel incolor in aceasta emisiune), n-a contat nici cazul, mult mai grav, al infiintarii ANMR. Or, lucrurile sint totusi extrem de simple. Cum puteti vedea si din facsimilele reproduse in numarul nostru de astazi, stirea despre declaratiile generalului Chelaru a fost difuzata si de TVR, a fost preluata si de "Evenimentul zilei" de simbata (in editia a doua, data fiind ora tirzie de incheiere a conferintei de presa), a aparut si pe agentiile de monitorizare, a fost publicata si in "Curierul National" de luni. Sa fie toate acestea dovada faptului ca lui Marius Tuca nu i-a placut niciodata sa citeasca, ci doar sa se vada la televizor? Sau un semn ca a fost si el atins de boala megapersonalitatilor (psihiatrii o numesc altfel)? Sau patronii sai politici i-au dat sarcina sa gaseasca inca un nod in papura si asa taiata a lui Emil Constantinescu? Cert este ca Marius Tuca vorbea cu maxima raspundere si convingere despre lucruri neadevarate sau despre care nici macar nu avea habar. Nu e azi momentul sa discutam despre cei pe care popularitatea ii imbata si-i face sa creada ca sint buricul pamintului. In cele din urma, e treaba lor. E vorba doar de sirgul cu care un ziarist cu nerv ingroapa si lucruri pe care nu le intelege, terfeleste si idei care ii supraincalzesc circuitele nervoase. E regretabil ca un om de la care multi cititori si telespectatori au asteptat o crestere profesionala aluneca pe nesimtite in suficienta si in partizanat politic. E din ce in ce mai vizibil ca Marius Tuca e la un pas de carnetul de partid al lui George Pruteanu. Intr-o Romanie intrata in faza premergatoare impartirii ciolanului, Antena 1 a devenit Antena PDSR pentru ca Dan Voiculescu a semnat o alianta politica profitabila. Daca Dan Voiculescu vrea sa stea in scaun de parlamentar si sa transforme prea purul PUR intr-o marioneta a PDSR, nu intelegem de ce a pus la bataie si obrazul jurnalistic al unor colegi. Ceea ce se petrece acum la Antena 1, inclusiv cu Marius Tuca, numai independenta jurnalistica nu poate fi numita. _________________________________________________________________ 