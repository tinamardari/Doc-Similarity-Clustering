 Vacaroiu si Priboi pun umarul la pedeserizarea vinatorii Asociatia Generala a Vinatorilor si Pescarilor Sportivi (AGVPS) si-a inmultit rindurile cu inca un mare politician. Nicolae Vacaroiu a primit de curind "botezul" filialei din Ploiesti. Presedintele Senatului Romaniei nu este singurul inalt demnitar inscris la asociatia declarata de utilitate publica. Premierul Adrian Nastase este presedintele de onoare al AGVPS, ministrul agriculturii, Ilie Sarbu, este presedintele filialei Timis s.a.m.d. Toate reprezentantele judetene sint impinzite cu VIP-uri locale sau de la centru, bune pentru fala celulelor de baza, pentru impresionarea si descurajarea adversarilor. Recent, prin alegerea numelor sonore (in special de lideri PDSR) in structurile executive ale AGVPS, lucrurile devin mai complicate. Ristea Priboi, controversatul presedinte al Comisiei parlamentare de control a activitatii SIE, a fost ales membru in Consiliul de Administratie al AJVPS Dolj. Tot in CA a fost votat si adjunctul comandantului IPJ Dolj, colonelul Luchian Mitran. Pedeserizarea AGVPS a provocat frisoane de neliniste in rindul micutilor concurenti ai asociatiei recunoscute de cabinetul Nastase ca unic partener de dialog. Directorii asociatiilor particulare declara ca exista posibilitatea ca ceea ce avea pina acum o aparenta de lobby pe linga putere sa se transforme intr-o actiune concertata impotriva organizatiilor care nu vor sa se afilieze la AGVPS. Astfel, se pare ca AGVPS, asociatia la care trebuie sa te inscrii sau sa te afiliezi pentru a vina sau pescui in Romania, a fost cucerita total si definitiv de PDSR. Lucru deloc in defavoarea AGVPS care, dupa cum spuneam intr-un material recent, a primit citeva recompense pentru aservirea de buna voie si nesilita de nimeni. Declarata de "utilitate publica", AGVPS are dreptul de a cere si obtine bani pentru activitatea sa. Adica, o asociatie care scoate bani frumosi din activitatile comerciale desfasurate (in special partida de vinatoare cu straini), poate pretinde si bani din buzunarul contribuabilului marunt. La schimb, demnitarii PDSR se vor bucura, probabil, de onoruri deosebite cind vor bintui coclaurile pe urma fazanilor. Dincolo de miza financiara a vinatorii exista si o importanta care tine de partea nevazuta a lucrurilor. Asa cum sustin cunoscatorii, "multe se pun la cale pe linga trupul neinsufletit al unei caprioare". Cariere politice s-au tesut ori au fost destramate, ba chiar, spune un fost secretar de stat care doreste pastrarea anonimatului, exista in cabinetul de azi un ministru (organizator neintrecut de agape vinatoresti) care a promovat in functii cu ajutorul vinatorii. MARIANA BECHIR Premierul Nastase recunoaste ca profetiile lui Brucan erau optimiste Inca 20 de ani la coada! Dupa 100 de zile de guvernare PDSR, premierul Adrian Nastase "nu are nici un motiv" sa creada ca Programul de guvernare nu va fi realizat in intregime pina in 2004. Nastase a declarat, intr-un interviu acordat Mediafax, ca unele dintre promisiunile electorale din campanie au fost deja puse in practica, urmind ca altele sa fie realizate "in anii urmatori". Potrivit lui Nastase, a fost luata si "o masura de siguranta" care sa garanteze ducerea la bun sfirsit a promisiunilor facute votantilor. Aceasta este reprezentata de stabilirea, la nivelul executivului, a unui plan de actiune detaliat, care vizeaza fiecare domeniu de activitate. Eventualele probleme care ar putea impiedica indeplinirea programului de guvernare vor fi depasite, spune primul-ministru, de solutiile adoptate in cadrul "unor comitete interministeriale". Lista de promisiuni incepe sa fie bifata Premierul considera ca nu numai "unele" promisiuni electorale au fost deja realizate, ci si masurile incluse in "Planul de actiuni de urgenta", care cuprinde termene si responsabilitati precise. Printre aceste masuri evocate de Nastase se numara: revigorarea economiei romanesti, prin contributia intreprinderilor mici si mijlocii; imbunatatirea mecanismelor de acces pe piata; relansarea agriculturii, repunerea in activitate a sistemului national de irigatii, precum si "alocarea unor fonduri importante pentru sprijinirea agriculturii". "Tractorul si milionul" pentru agricultura Desi primul-ministru nu detaliaza chestiunea fondurilor "importante" acordate agriculturii, ele sint reprezentate de subventia in valoare de un milion de lei acordata pentru fiecare hectar de teren arabil cultivat. Dupa ce guvernul a adoptat, in urma cu doua luni, actul normativ prin care se aproba acordarea "milionului" pentru agricultori, ministrul finantelor, Mihai Tanasescu, declara ca aceasta suma va fi data in functie de o "metodologie" clara. In fapt, valoarea de un milion a subventiei ar fi urmat sa cuprinda sumele necesare achizitionarii de seminte, dar si sumele necesare cumpararii de tractoare. Intimplator sau nu, actul normativ prin care se aproba acordarea sumei de un milion a fost trecut prin sedinta de guvern in acelasi timp cu hotarirea de guvern care reglementa acordarea unei subventii de 6.000 de miliarde catre Tractorul Brasov. Cit priveste termenul de acordare a "milionului", Nastase anunta, in urma cu doua saptamini, ca, incepind cu data de 27 martie, sucursalele CEC din tara sint gata sa plateasca subventiile catre agricultori. "Greaua mostenire" se intoarce La capitolul "nerealizari", Adrian Nastase mentioneaza: intirzierea elaborarii bugetului de stat, datorata "unui puternic dezechilibru intre venituri si cheltuieli, rezultat al numeroaselor acte normative emise anterior". Primul-ministru precizeaza ca numai in ultimele doua luni ale anului 2000 au fost emise 15 ordonante de urgenta si 5 hotariri de guvern, prin care s-au aprobat o serie de masuri, fara sa fi existat insa in prealabil o identificare a surselor financiare necesare. Seful executivului nu mentioneaza si alte "nerealizari", insa spune ca acestea tin de evaluarea deficitara facuta anterior preluarii guvernarii, cu privire la starea economiei. O lunga lista de prioritati In ce priveste prioritatile economice, primul-ministru este de parere ca acestea trebuie sa fie: stimularea procesului investitional prin atragerea investitiilor straine directe si prin stimularea capitalului romanesc, intensificarea proceselor de restructurare si accelerarea procesului de privatizare a marilor societati industriale, care sa fie realizat intr-un mod cit mai transparent si eficient. Tot la capitolul prioritati, se mai inscriu: intensificarea actiunilor vizind pregatirea Romaniei pentru integrarea in NATO, intensificarea actiunilor de protectie a mediului si de prevenire a accidentelor ecologice, precum si imbunatatirea activitatii in domeniul ordinii publice si justitiei prin lupta impotriva coruptiei si criminalitatii. Desi sint trecute la capitolul "prioritati", aceste ultime obiective sint expediate foarte repede de catre seful executivului, care a preferat sa nu le detalieze. Potrivit lui Nastase, vor fi luate masuri imediate care sa conduca la finalizarea reformei administratiei publice centrale si locale, astfel incit serviciile publice sa fie descentralizate, iar autonomia publica sa fie consolidata. In acest sens, urmeaza sa fie negociat, in prima jumatate a acestui an, un imprumut de la Banca Mondiala, care sa sustina definitivarea reformei administrative publice centrale si locale. Saracilor li se promit "politici coerente" Pentru prima oara, Adrian Nastase spune ca "masurile ferme" care vor fi luate pentru a fi realizata reforma structurala vor genera disponibilizari de personal, pe care spera insa sa le acopere prin dezvoltarea IMM-urilor. In opinia sa, numarul de locuri de munca generate de dezvoltarea IMM-urilor ar acoperi in totalitate disponibilizarile din industria restructurata. "Reforma structurala a economiei si ridicarea standardului de viata al populatiei" sint, asa dupa cum declara seful executivului, "obiectivele fundamentale ale politicii guvernului". Pentru cei care traiesc prost si care reprezinta marea majoritate a populatiei tarii, Nastase spune ca guvernul "incearca promovarea unei politici coerente de asistenta sociala". Rezultatele unei astfel de politici ar conduce, in opinia primului-ministru, la reducerea saraciei si "cresterea eficientei cheltuielilor de asistenta sociala". Ultima afirmatie a lui Nastase ne duce cu gindul la faptul ca fondurile pentru asistenta sociala ar putea acoperi necesitatile, insa ele nu sint cheltuite corespunzator. O alta chestiune care se ridica este legata de solutiile pe care PDSR sustinea, in campania electorala, ca le are pentru domeniul protectiei sociale. In momentul de fata, premierul doar evoca posibilitatea "promovarii" de politici privind asistenta sociala. Pazea, ca vine Romania! Daca vor sa traiasca bine, romanii au de asteptat pina in 2020. Adrian Nastase sustine ca, potrivit estimarilor, PIB-ul pe locuitor ar putea ajunge, in 2004, la 7400 de dolari si la peste 10.000 de dolari/ locuitor dupa 2010, "existind posibilitatea ca la orizontul anului 2020 acesta sa fie comparabil cu cel estimat pentru acel an pentru tarile aflate acum pe ultimele locuri din UE". Dupa cum se stie, tarile din UE, aflate pe ultimele locuri in ce priveste dezvoltarea economica nu sint Germania sau Franta, ci fostele state comuniste. Concluzia fireasca a acestor afirmatii este ca, daca programul de guvernare va fi dus pina la capat si daca dupa 2004 vor fi luate si alte masuri corespunzatoare, romanii vor putea trai, in 2020, la fel de bine ca ungurii, cehii sau polonezii. Sperante exista, deoarece, spune Nastase, "inca din acest an estimam un ritm de crestere a PIB superior mediei UE, existind premisele ca, incepind de anul viitor, sa se asigure o defazare mult mai mare, care sa grabeasca procesul de apropiere a noastra de nivelul de dezvoltare al tarilor comunitare". 100 de zile - determinare Daca romanii nu trebuie sa-si piarda speranta ca vor trai mai bine peste 20 de ani, ei trebuie sa-si ia adio de la reducerea cotelor TVA pe anul acesta, promise atit in campania electorala, cit si imediat dupa instalarea guvernului. Potrivit primului-ministru, reducerile de TVA nu pot fi acoperite in 2001, "ca urmare a masurilor aplicate in ultimele doua luni de catre guvernul anterior, cu implicatii puternice asupra cheltuielilor bugetare". Romanii s-ar putea sa nu se bucure anul acesta nici de posibilitatea calatoriilor libere in spatiul Schengen. Desi trateaza pe larg subiectul, Nastase nu avanseaza nici un termen privind eliminarea vizelor. Seful executivului este insa multumit de masurile luate in cele 100 de zile de guvernare, care, "chiar daca uneori nu au raspuns in totalitate asteptarilor", arata "determinarea pe care o avem in realizarea obiectivelor la care ne-am angajat". In ce priveste populatia, Nastase considera ca aceasta asteapta de la guvernanti redarea increderii in actul de guvernare, concordanta intre promisiuni si fapte, un nivel de trai mai bun si "un stat de drept, in care legea este respectata". MADALINA SISU Inca un proces pentru Vadim "Domnule director, In legatura cu articolul "Calomnie ordinara sau spaga angro", aparut in numarul din 6 aprilie al ziarului care il conduceti, in temeiul dreptului la replica, va rog sa publicati urmatoarele: 1. Plecat fiind din tara, am luat cunostinta de respectivul articol doar astazi, 9 aprilie, si de aceea reactionez cu o oarecare intirziere; 2. Data fiind "sursa" pe care o folositi - nu credeam ca o asemenea sursa sa mai aiba credibilitate - mi se parea normal sa fi fost contactat prealabil publicarii; 3. Am participat la privatizarea RomTelecom in calitatea pe care o aveam atunci - de ministru al apararii - si cu un rol tinind de atributiile ministerului, deci referitoare la apararea si securitatea nationala, nu ca expert in privatizari; 4. Nu am primit nici un fel de comision pentru realizarea acestei privatizari si nici nu am stiinta sa se fi dat/luat de catre cineva. "Sursa" dv. este de altfel recidivista pentru lansarea de bombe. De aceea, de exemplu, eu am pe rolul instantelor judecatoresti un proces cu revista si doua cu conducatorul ei. Voi fi nevoit sa mai intentez unul. Va multumesc, Victor Babiuc" Parlamentarii UDMR si PRM au facut scurta la miini votind bugetul PDSR "Traditionala" alianta PDSR-PRM a functionat ieri fara cusur, chiar daca, oficial, partidul de guvernamint are in rindurile opozitiei alti parteneri: PNL si UDMR. La fiecare luare de cuvint a vreunui parlamentar al fostei guvernari, se gasea cel putin unul de la PRM care sa strige: "Nu mai e nevoie de cuvintul lui, a avut patru ani la dispozitie". Peremistii au votat in bloc, fara vreo abatere, toate articolele bugetului, asa cum au fost ele enuntate, si au respins in acelasi mod orice amendament al opozitiei. UDMR a votat, in general, favorabil, dar, pentru a mai salva aparentele, se mai ridicau doua-trei miini la votul impotriva. "Ia uite pe cine v-ati luat aliati, ia uite-i cum voteaza", striga un senator PRM destul de tare, sa fie auzit de pedeseristi. PNL si PD sint singurele partide din opozitie care si-au facut numarul, parlamentarii lor votind, de regula, impotriva. O zi destul de plictisitoare pentru acestia, obligati sa asiste la functionarea impecabila a masinii de vot PDSR-PRM. O zvicnire a mai avut insa PNL, care a cerut, la un moment dat, verificarea cvorumului de sedinta, o traditie a oricarei opozitii de a mai pune bete in roate puterii atunci cind votul merge struna. Siretlicul n-a avut insa rezultat, sala injumatatita, intr-un anumit moment, refacindu-se imediat. PRM a incercat sa hacuiasca bugetul CNSAS Vazind cum merg lucrurile, partidele din opozitie au renuntat chiar si la a-si sustine in plen numeroasele amendamente care fusesera respinse initial in comisii. A facut exceptie amendamentul referitor la fondul alocat CNSAS, prin care PRM solicita o reducere cu 70 de miliarde, venind oarecum in completarea ideii lansate de Adrian Nastase. Premierul isi exprimase dezamagirea fata de activitatea celor din CNSAS care "ling dosare". Liberalii au luat atitudine ferma fata de amendamentul PRM. "Chiar daca nu s-a spus direct ca este vorba despre desfiintarea CNSAS, acesta este substratul acestei propuneri", a adaugat in plen liderul PNL Valeriu Stoica. Acesta a fost singura "pana" a masinariei de vot PDSR-PRM, care a dovedit ca reciproca nu este valabila, amendamentul nefiind aprobat. De ce a votat totusi PRM cot la cot cu PDSR? "Pentru ca tara are nevoie de un buget si, la urma urmei, am cerut 100 de miliarde in plus pentru agricultura, ceea ce s-a aprobat", sustine deputatul PRM Marcu Tudor, fratele "Tribunului". In ciuda eforturilor evidente de a vota pe banda, Legea bugetului nu a putut fi finalizata intr-o singura zi, asa cum isi propusesera cei mai optimisti din PDSR. Lucrarile vor continua astazi, insa doar ca o formalitate, pentru ca este mai mult decit evident ca proiectul guvernului nu va suferi modificari. NARCISA IORGA TEODORA GEORGESCU MIHAELA CONSTANTINESCU Case de protocol pentru chiriasi Guvernul intentioneaza sa initieze un proiect de lege privind despagubirile pe care le vor primi fostii proprietari ai caselor nationalizate in cazurile in care bunurile nu pot fi restituite in natura. Premierul Adrian Nastase a declarat ieri ca legea va fi dezbatuta in parlament, dar nu a dorit sa precizeze care va fi nivelul despagubirilor. PDSR a sustinut intotdeauna instaurarea unui plafon maxim al despagubirilor, indiferent de prejudiciul cauzat fostilor proprietari. Nastase a mai spus ca de problema se vor ocupa patru ministri: al justitiei, al finantelor, al administratiei publice si secretarul general al guvernului. Pe de alta parte, Adrian Nastase a deplins "situatia dificila a unor chiriasi", dati afara din casele nationalizate ca urmare a restituirii lor fostilor proprietari. "Nu vrem sa ne amestecam in problemele justitiei, dar vrem sa ii ajutam", a declarat primul-ministru. El a aratat ca executivul a gasit pentru acestia "o solutie partiala" in Bucuresti. Astfel, Nastase a declarat ca RA LOCATO a identificat 60 de apartamente ramase libere in urma restringerii activitatii unor ambasade. Apartamentele vor fi repartizate primariilor de sector, cite 10 pentru fiecare primarie, "cu titlu de imprumut, pentru o perioada de doi ani". In acestea ar urma sa se mute chiriasii ramasi fara locuinta. Nastase crede ca in doi ani primariile vor construi locuinte sociale in care chiriasii se vor muta pina la urma. LUCIAN PURCAREANU [15][pl.dll?rid=expresro] 