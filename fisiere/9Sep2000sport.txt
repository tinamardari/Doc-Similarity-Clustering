 Lacatus are pofta de Magiun pe piine Dupa ce si-au verificat potentialul in Cupa Romaniei, fotbalistii primei divizii trag din nou in piept aerul tare al campionatului, urmind sa se razboiasca in partidele etapei a cincea. Balul se deschide astazi cu intilnirile de la Pitesti si Galati, iar pe seara se joaca in Giulesti si Cotroceni. Pentru argeseni, meciul contra prahovenilor vine intr-un moment nu tocmai prielnic. De citeva zile, oficialii gruparii din Trivale n-au avut timp sa se gindeasca la partida pentru ca au fost nevoiti sa-i calculeze grila lui Neaga, internationalul de tineret fiind intens curtat de Dinamo si Rapid. Cintecul sirenelor l-a convins pe tinarul jucator, desi antrenorii sai spun ca va ajunge exact ca Mara, fotbalist care recent a fost cedat din nou de "ciinii rosii" la Pitesti. Pe Dunare, Titi Dumitriu se va aseza pe banca oaspetilor, dupa un an in care lustruise locul rezervat antrenorului de la gazde. Otelul nu mai are probleme cu banii, apa calda sau rece, acum traind un vis frumos, dupa noaptea magica in care au invins la Bucuresti pe Dinamo. In nocturna, Rapidul generalului Iordanescu nu va avea probleme cu Gloria lui Tata Jean, chiar daca arbitrajul va fi asigurat de trei anonimi. Lacatus viseaza cu ochii deschisi la un prim succes in campionat, adversara, Foresta, fiind in suferinta dupa regimul alimentar la care au fost supusi elevii lui "Magiun". Miine, la Bacau, Cursaru va framinta apararea "pietrenilor", iar Steaua va incerca sa scoata din capul brasovenilor visele de marire. Astra - Universitatea Craiova, un duel de care depinde soarta lui Ion Marin, se va disputa luni, la cererea Televiziunii Romane. Tot la cerere se va disputa si partida-derby a etapei, Gaz Metan Medias - Dinamo. "Ciinii rosii" au solicitat reprogramarea meciului pentru miercuri, motivind ca vor fi prea obositi dupa amicalul disputat in Italia, contra Fiorentinei. VALENTIN BOERIU Emil Sandoi a fost uns presedinte la Sportul Malu Mare! Emil Sandoi, antrenorul sub a carui comanda Universitatea Craiova a revenit, dupa o absenta de cinci ani, in cupele europene, a fost numit recent in functia de presedinte al Consiliului de Administratie al formatiei Sportul Malu Mare. Echipa, care evolueaza in campionatul de elita al judetului Dolj, ultima categorie fotbalistica, a fost preluata de Sandoi in urma unei solicitari venite din partea fratelui sau, Cristian, capitanul formatiei amintite. Pentru a prelua friiele financiare ale gruparii din Malu Mare, fostul antrenor al Stiintei a renuntat la ofertele de a antrena echipe mult mai titrate din Oltenia, Pandurii Tirgu-Jiu si Electroputere Craiova. Dupa numirea in functia de presedinte, Sandoi a adus pentru jucatorii de la Malu Mare un rind de echipament nou-nout si a promis ca va asigura banii necesari deplasarilor. In caz de victorii, fotbalistii sponsorizati de fostul international vor fi premiati, iar celor mai valorosi jucatori, Sandoi le-a promis si salarii decente. La prima partida la care a asistat in calitate de presedinte, Sportul Malu Mare a fost invinsa de Avintul Zanoaga cu scorul de 6-3. De remarcat ca Sandoi detine in comuna Malu o moara de cereale. MARIO MORCOV Aro, pe podium La competitia internationala cu automobile de teren "Carpat Trophy Adventure Raid", SC ARO SA a cistigat locul doi. La start s-au aliniat 10 echipaje din Romania, Slovenia si Italia, care au concurat cu automobile de teren marca Mitsubishi, ARO, Mercedes, Suzuki, Isuzu. Din partea societatii de la Cimpulung au fost prezente la concurs automobilele ARO Dragon I si ARO 240, varianta speciala. In aceeasi perioada, 20 - 25.08.2000, a avut loc si competitia auto-moto "Carpat Expres Rally Raid". Aici au fost prezenti reprezentanti din Romania, Italia, Belgia, Franta. La cel de-al doilea concurs, ARO SA a participat cu trei automobile ARO 10.2 Super Rally echipate cu motoare Ford de 3000 si 4000 cmc, de 147, respectiv 162 CP. Traseul deosebit de complex al competitiei a fost un excelent prilej de a demonstra performantele automobilului de teren romanesc. (G.T.) Vladoiu - curtat intens de turci Cluburile turce Erzurumspor si Adanaspor au trimis recent pe adresa echipei Steaua cite o oferta pentru internationalul roman Ion Vladoiu. Pretul avansat de cele doua grupari este de doua milioane de dolari, iar salariul pentru incisivul atacant va fi de aproximativ 500.000 de dolari pe an. Desi ambele oferte sint tentante pentru clubul militar, managerul general Victor Piturca si presedintele Viorel Paunescu nu doresc o despartire asa rapida de golgeter. "Am auzit ca au venit niste oferte pe numele meu. Sincer, eu nu mai doresc sa plec nicaieri. Nu ma mai intereseaza nici un transfer in strainatate. Daca Steaua vrea sa ma dea, nu am ce sa fac", ne-a declarat ieri "Buldozerul din Ghencea". LAURENTIU CIORNEI "Copos ne distruge!" "Ceea ce nu a reusit Ceausescu, sa ne distruga, vrea sa faca acum Copos!", au scandat ieri suporterii din Giulesti, suparati de decizia conducerii de a impune un pret piperat pentru biletele de intrare la partida Rapid-FC Liverpool, din Cupa UEFA, meci programat joi. "300.000 de lei inseamna un pret pe care nu-l vom putea plati. Daca inainte de 1989 furam din geanta mamei cite 12 lei sa platesc un bilet la Giulesti, acum nu mai am de unde", a spus Gigi Corsicanu', liderul "Legione Granata", aparut pe neasteptate la conferinta de presa a oficialilor giulesteni, ca sa anunte ca suporterii nu vor veni la meciul cu englezii. Vicepresedintele Anghelache a pus rapid batista pe tambal, promitind cu marinimie ca suporterii cu abonamente vor plati numai jumatate din pretul impus. "Daca as fi Berlusconi, as da bilete gratis", a mai spus omul de incredere al lui George Copos. Giulestenii au fixat un pret foarte mare si pentru drepturile de televizare, posturile interesate de transmiterea jocului in direct dind inapoi in fata sumei avansate de rapidisti. Se pare ca, pentru partida, conducatorii gruparii de sub Grant cer suma de 100.000 de dolari. LAURENTIU CIORNEI Flick-flack la Olimpiada Atlet nigerian, calcat de masina Prima drama a Jocurilor Olimpice de la Sydney s-a produs joi seara, cind atletul nigerian Hyginus Anugo, in virsta de 22 de ani, a fost lovit mortal de un autoturism in timp ce traversa o strada dintr-un cartier situat in partea de vest a orasului care va gazdui ultima Olimpiada a mileniului. Conform celor declarate de presedintele Federatiei de Atletism din Nigeria, Oluyomi Adeyemi-Wilson, victima, urma sa concureze in proba de 400 metri plat si era rezerva in proba de stafeta de 4X400 metri. Organizatorii au transmis condoleante delegatiei africane, insa au refuzat sa ofere amanunte referitoare la accident, precizind ca "de caz se ocupa politia din Sydney si, pina nu vom primi un punct de vedere oficial din partea investigatorilor, nu putem face alte aprecieri". Nopti friguroase In aceasta perioada, temperaturile inregistrate la Sydney nu sint ridicate, maximele depasind rar 22 de grade Celsius. Mai mult, noaptea, termometrele au indicat chiar 2 grade, fapt ce a determinat Comitetul de Organizare al Jocurilor Olimpice sa faca o comanda suplimentara de 4.000 de paturi, destinate sportivilor din Satul Olimpic. Cel mai mult vor avea de suferit de pe urma vremii canotorii si caiacistii, care sint nevoiti sa-si desfasoare activitatea intr-un mediu cu umiditate mare. Aborigenii saluta Jocurile Olimpice Artistii aborigeni le-au facut o primire pe cinste tuturor vizitatorilor veniti la Sydney pentru ultima Olimpiada a mileniului. Spectacolul a fost organizat pentru a arata lumii ospitalitatea si bunatatea populatiei indigene de la Antipozi. Ceremonia a incercat sa aduca un plus de intelegere a valorilor culturii aborigene. Grupaj realizat de SILVIU TANASE La Monza, Schumacher incaleca din nou "calutul" Ferrari,extrema urgenta! Echipa McLaren Mercedes pare sa fi preluat initiativa in lupta pentru titlul suprem in Campionatul Mondial al Formulei 1. "Marele Circ" a ajuns la etapa a 14-a, cursa care se va disputa pe circuitul de la Monza. La Marele Premiu al Italiei, intreaga suflare din Cizma asteapta revirimentul scuderiei Ferrari. Evoluind in fata propriilor suporteri, tandemul Michael Schumacher-Rubens Barrichello are de dat un examen foarte greu. O victorie a lui McLaren ar reduce sub 50% sansele lui "Schumi" la titlul mondial, in timp ce un eventual si necesar triumf la Monza i-ar insufleti pe toti sustinatorii echipei "calutului cabrat". Manevra de depasire de pe circuitul de la Spa (Belgia), prin care Mika Hakkinen a trecut de Schumacher, a fost considerata de specialisti ca fiind una dintre cele mai stralucite din ultimii 10 ani. Acest artificiu la care a apelat pilotul finlandez de la McLaren este comparabil cu depasirea lui Nigel Mansell la Ayrton Senna (pe circuitul de la Barcelona, in 1991). Ron Dennis, managerul echipei care conduce acum in clasament, a descris manevra lui Hakkinen ca pe una "incredibila, cea mai grozava din istoria curselor". Fanii cer victoria sau capul lui Jean Todt In tabara cealalta, la Ferrari, lucrurile s-au complicat. Cele 4 curse care au mai ramas pina la sfirsitul calendarului acestui sezon trebuie sa readuca scuderia si pe vedeta sa, germanul Michael Schumacher, pe primul loc. In caz contrar, fanii italieni ii vor cere capul directorului Jean Todt. Presa germana a inceput deja presiunile cu privire la plecarea prematura a lui Schumacher de la Ferrari, considerind ca scuderia de la Maranello nu-i poate furniza o masina puternica, precum McLaren. In incercarea de a compensa lipsa de competitivitate aerodinamica pe liniile drepte, pentru cursa de miine, Ferrari va aduce un motor nou, ceva mai puternic decit cel folosit la Spa. MARGARIT BANUTA Pentru ca lucreaza pina seara, Loti Bölöni a fost inchis de portar in cladirea federatiei! Ladislau Bölöni, antrenorul nationalei de fotbal a Romaniei, a dezvoltat ieri in fata presei din tara subiectul abordat zilele trecute in interviul din "L'Equipe", unde a vorbit despre "comportamentul functionaresc al unora dintre internationali". "Nu este normal ca o convocare la nationala sa fie considerata ca obligatie de protocol", a vorbit Bölöni despre atitudinea unora dintre fotbalistii "tricolori", pina acum tainuita de precedentii selectioneri. "Aceasta venire la lot este un lucru moral fata de tara, fata de cei care vin la meci si te aplauda, fata de tine insuti, de colegi si de federatie. Poti raspunde la aceste convocari printr-o obligatie de rutina sau printr-o atitudine responsabila. Stiti foarte bine la ce ma refer cind spun «comportament de functionar». Este vorba despre acea mentalitate intilnita si inainte de '89 la persoane care vin la lucru, ponteaza, asteapta masa de prinz si pleaca, facind totul din obligatie". "In jurul echipei sint oameni insetati de birfa" Selectionerul a abordat si atitudinea lui Gilca, jucator care a refuzat sa mai vina la nationala pentru ca nu a fost introdus pe teren la meciul cu Lituania: "Este anormal ca un jucator sa renunte la nationala pentru ca n-a jucat un meci". Bölöni a dat detalii, apoi, despre conjunctura prin care Gilca n-a mai ajuns duminica la botezul celor trei copii ai sai: "Initial, Costel a inteles ca meciul are loc simbata, asa ca si-a programat botezul duminica. La inceputul cantonamentului, el a venit si m-a intrebat daca pot sa-i dau drumul duminica. I-am zis sa-mi lase putin timp de gindire, inainte de a-i da un raspuns. Luni le-am dat drumul acasa, iar marti, cind ne-am reintilnit in cantonament, n-a mai ridicat aceasta problema". Bölöni a accentuat ca nu a vorbit cu Gilca despre acest subiect: "Daca eu voi considera ca avem nevoie de Costel, o sa-l convoc pentru meciul cu Italia". In opinia antrenorului, atmosfera de la lot sufera si din cauza unor oameni din anturaj, care lasa sa scape catre presa tot felul de intimitati: "Nu ma supara ca se scriu in presa anumite lucruri, dar ma deranjeaza ca aceste lucruri «rasufla». Sint in jurul echipei oameni insetati de birfa. Nu stiu care este scopul celor care alimenteaza astfel de lucruri". "Nu pot sa dau cu batul si sa iasa rezultate" Cea mai glorioasa generatie din istoria fotbalului romanesc a ajuns la capat de drum, in opinia lui Bölöni. "Stiu ca de 12 ani aceasta echipa traieste impreuna. A fost o generatie valoroasa, insa peste ea a trecut deja mai bine de un deceniu. Multa lume asteapta minuni, insa acestea nu exista si, deci, eu nu pot sa dau acum cu batul si sa iasa imediat rezultatele". Solutia consta tot in munca, apreciaza antrenorul: "Trebuie sa lucram la formarea unei a doua generatii. Va fi nevoie sa activam lotul secund, cu care sa avem o activitate constanta. Se poate lucra cu aceasta echipa in pauza de campionat dintre toamna si primavara". Dupa 11 ani petrecuti in Occident, selectionerul si-a dat seama ca metodele invatate la scoala franceza nu se pot aplica exact in Romania, unde exista alt sistem de lucru. Un lucru care ar trebui insa schimbat aici este modalitatea de pregatire a echipelor inaintea returului. "Perioada de sapte saptamini de pregatire pina la inceperea campionatului, din ianuarie pina in martie, nu mi se pare normala. In Occident, aceasta perioada este de cel mult trei saptamini", a comentat Bölöni. Dialog cu Roger Lemerre Urmatoarele zece zile, selectionerul si le va petrece intr-un periplu prin Europa. Este vorba despre o ruta Franta-Elvetia-Olanda-Belgia-Franta, pe parcursul careia Bölöni va urmari la lucru fotbalisti romani si va purta discutii cu oficialii federatiei franceze pentru a pune pe picioare o colaborare cu campioana mondiala si europeana. "Voi incerca sa vorbesc si cu Roger Lemerre, antrenorul Frantei. Abia catre sfirsitul saptaminii voi putea sa anunt rezultatele discutiilor cu francezii. Ei mi-au comunicat ca se cauta o data in calendar pentru un meci amical cu Romania", a anuntat Loti. Directorul tehnic Emeric Ienei va participa la Geneva, intre 11 si 13 septembrie, la o consfatuire a antrenorilor care au luat parte la EURO 2000. Impreuna cu Ienei, la discutii va lua parte si Ladislau Bölöni. Pina la sfirsitul anului, in afara meciurilor oficiale cu Italia au mai fost perfectate alte doua intilniri amicale: pentru seniori, cu Iugoslavia, pe 15 noiembrie, la Bucuresti (meci la care vor putea fi convocati si "stranierii"), iar pentru nationala sub 20 de ani, cu Italia, pe 14 noiembrie, tot in tara. Icre si rulouri umplute Stilul de lucru al noilor antrenori pe care-i are echipa nationala continua sa dea peste cap bioritmul "federalilor" din Bulevardul Poligrafiei. Ramas in biroul sau pina seara, pentru a mai lucra la programul echipei nationale, selectionerul s-a trezit, in jurul orei 20.00, ca a fost inchis de portar in cladire! "M-a salvat nea Petrica Tatar (n.r. - secretarul lui Adalbert Kassai), ca altfel...", a povestit amuzat Bölöni. Ieri a fost zi de sarbatoare pentru lucratorii de la FRF. Ladislau Bölöni si Mircea Rednic au dat o masa, cu ocazia semnarii contractului cu federatia. Cei 15 oaspeti s-au delectat, pe linga cele 24 de sticle cu vin, cu un meniu compus din icre, salata de vinete cu garnitura de rosii, cirnaciori, mici, castraveciori, rulouri umplute, cascaval, ardei si sunculite. MATEI UDREA 