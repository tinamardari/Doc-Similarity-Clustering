 Un om din Florida ______________________________________________________________________ Cine n-a rezistat fizic sau n-a avut rabdare sa stea pina ieri dimineata in fata televizorului a pierdut un spectacol unic. S-ar putea sa nu se repete nici intr-o suta de ani. Alegerile din Statele Unite ale Americii n-au fost numai o sarbatoare si un moment politic de virf. Au izbutit sa devina cel mai palpitant spectacol al democratiei. Seara de alaltaieri a debutat cu anuntarea rezultatelor in primele state in care a cistigat Al Gore (invingator si intr-un scrutin simbolic, organizat de Ambasada SUA la Bucuresti pentru romanii invitati si pentru americanii prezenti in aceasta noapte alba). A urmat seria statelor pro-Bush, separate de un "cordon" de state in care numararea voturilor intirzia. A venit apoi socul rezultatelor partiale din statul Florida. In primul moment s-a anuntat victoria lui Al Gore. La putina vreme, televiziunile au intors-o. Au contabilizat electorii din Florida la George W. Bush. Dimineata, republicanul avea la numarare un avans de 11.000 de voturi. Al Gore i-a telefonat sa-l felicite. Dar, pe masura ce numararea voturilor continua, diferenta dintre cei doi scadea vertiginos. Gore a anuntat ca nu va mai rosti discursul de acceptare a infringerii. Diferenta de voturi in Florida a scazut, la un moment dat, pina la 200. Urma sa soseasca si voturile exprimate prin posta. Legea acestui stat cere ca, in cazul in care diferenta intre cei doi candidati este sub 0,5%, rezultatul final sa fie comunicat numai dupa o renumarare. Totul pare a sta intr-un suspans lung cit un secol. Iar americanii aceia - asteptind infrigurati rezultatul, fara sa invoce vreo frauda, fara sa acuze pe cineva - pareau a trai sentimentul unic ca balanta se va inclina in favoarea uneia dintre parti multumita votului pe care l-au dat. Spectacolul acesta inegalabil al democratiei a fost si continua sa fie urmarit in aproape aceeasi tensiune si in alte locuri de pe glob. Si la Bucuresti, reactiile au avut un puternic colorit local. O televiziune chiar a acreditat ideea ca in Florida se afla cei mai multi romani si ei ar fi hotarit soarta alegerilor, desi rezultatul era indecis si miercuri dupa-amiaza. Mai mult, miercuri dimineata, de cum s-au trezit, doi dintre corifeii politicii romanesti (Emil Constantinescu si Ion Iliescu) s-au grabit sa-i transmita felicitari republicanului George W. Bush. Intre timp, in Florida, procurorul general a anuntat ca trebuie incheiata prima numarare a voturilor, pentru ca apoi sa fie declansata o noua numarare. E posibil ca viitorul presedinte al Americii sa fie decis cu o diferenta de citeva sute de voturi, citeva zeci sau chiar unul singur. Doi-trei oameni care nu s-au dus la vot pot determina uriase consecinte in evolutia politicii din SUA si din restul lumii. Rezultatul alegerilor pentru presedintia SUA are o importanta deosebita si la Bucuresti. Acesta este si motivul pentru care Emil Constantinescu si Ion Iliescu s-au intrecut in a transmite felicitari presupusului cistigator, fara ca situatia din Florida sa se fi clarificat. Emil Constantinescu a avut grija sa-si sublinieze contributia, reamintindu-ne si noua, si americanilor ca in ultimii patru ani s-au produs "progrese spectaculoase in relatiile Romaniei cu Statele Unite". Iar dusmanul sau de moarte, in vizita la Suceava, dupa ce a aflat rezultatul votului din Florida (pe care nu-l stie inca toata planeta) s-a grabit sa-i ia "cu demnitate" o scama de pe rever lui George Bush. "Romania este un stat important in zona Balcanilor, al carui rol nu poate fi ignorat" si "vom face tot posibilul sa fim parteneri interesanti, seriosi si credibili pentru a face din aceasta relatie una benefica noua". Hazul e complet, mai ales ca republicanii, daca vor da presedintele, se vor uita la megaliticul personaj din Romania ca la o curiozitate greu de vazut la microscop. Iar daca democratii ar cistiga in extremis, cu siguranta ca vor privi mesajul de la Suceava ca pe o festa jucata de democratia americana tuturor amatorilor de complezente. Faptul ca desemnarea celui mai puternic om din lume depinde de citeva voturi, poate chiar de unul singur, iar din sute de milioane de americani nimeni nu striga hotii si nu invoca vreo frauda, chiar merita tinut minte si inteles in toate frumusetea si seriozitatea lui. _________________________________________________________________ 