 Reporterii "Ev.Z." au descoperit ca in Romania au fost aduse bovine vii, posibil infectate Un nou pericol: vaca nebuna vie Dintr-un document intocmit de Institutul de Diagnostic si Sanatate Animala reiese un fapt infricosator si anume ca peste 500 de bovine vii, posibil infectate cu boala vacii nebune, aflate in tranzit pe teritoriul Romaniei, nu au parasit tara. Transporturile s-au facut in perioada 19 martie 1998-5 septembrie 1999. Potrivit documentelor, bovinele proveneau din Olanda, si la rubrica "tara de destinatie" figureaza de cinci ori Bulgaria, de noua ori Grecia si o data Georgia. Toate cele 15 transporturi din aceasta perioada au fost avizate de medicii veterinari de frontiera ca fiind "in tranzit". Se considera insa cu adevarat iesite din tara doar transporturile vizate si inregistrate ca atare de catre autoritatea vamala de la punctele de frontiera prin care astfel de transporturi aflate in tranzit ies din Romania. Autoritatile vamale de la Giurgiu, Calafat, Bechet si Agigea nu au consemnat faptul ca cele 15 transporturi ar fi iesit din Romania catre tarile de destinatie. De aici si spaima ca cele peste 500 de bovine vii sa fi fost introduse clandestin in tara, sub paravanul tranzitarii fictive. In documentul intocmit de Institutul de Diagnostic si Sanatate Animala se precizeaza ca tabelul cu transporturile de bovine vii aflate in tranzit s-a intocmit pe baza situatiilor transmise de catre sefii Inspectoratelor de Politie Sanitar-Veterinara de Frontiera, cea mai importanta institutie indrituita sa urmareasca astfel de transporturi. Am incercat, fara succes insa, sa luam legatura cu actualii responsabili din Ministerul Agriculturii, respectiv cu ministrul Ilie Sirbu si cu directorul general al Agentiei Nationale Sanitar-Veterinare, dr. Dragos Corlateanu, pentru a ne spune daca au stabilit cu certitudine ca cele peste 500 de bovine vii au ramas, intr-adevar, pe teritoriul tarii noastre, punind astfel in pericol animale si oameni. Daca animalele vii din import, probabil infectate, au ajuns in ferme unde au servit ca material de reproducere? Inspectorii cauta acul in carul cu fin Pe Daniela Popa, sefa biroului de presa a ministerului, nu a impresionat-o intentia noastra de a-l avertiza pe ministrul Sirbu cu privire la faptul ca anumite persoane din anturajul sau ii prezinta documente false pentru a nu li se descoperi matrapazlicurile. Noi detinem un astfel de document falsificat, datat 22 ianuarie 2001, cu numarul de inregistrare 101.058. Este vorba despre o nota a Agentiei Sanitar-Veterinare, transmisa prefectilor si presedintilor consiliilor judetene, in baza careia acestia trebuiau sa organizeze controale la societati comerciale pentru a depista si confisca importurile de carne de vaca provenite din tarile aflate pe listele de interdictie. In aceasta nota sint enumerate pe o coloana tarile din care sint interzise importurile de produse bovine, si in coloana alaturata ordinele de interdictie si data la care au fost emise. Nota cu pricina trebuia sa fie litera de lege pentru toate controalele. Din acest document a fost omisa insa perioada cu cele mai mari importuri de produse bovine posibil infectate. Este vorba de Ordinul nr. 33, din 23 mai 1997, care interzicea importurile din 16 tari, intre care se aflau Germania, Italia si Marea Britanie. Daca, spre exemplu, inspectorii descopera la o anumita firma conserve de carne de vaca importate din Germania sau Italia in perioada 23 mai-23 iunie 1997, nu pot sa o confiste pentru ca Germania apare pe lista interdictiilor abia la data de 28 noiembrie 2000, iar Italia abia la data de 18 ianuarie 2001. Nici aceia care au permis importurile respective nu vor pati nimic. Acest fals in acte publice reprezinta un real pericol pentru sanatatea romanilor. Nota "incompleta" a fost intocmita de dr. Romeo Manea, semnata de dr. Traian Enache, sef serviciu, si dr. Dragos Corlateanu, directorul general al Agentiei Nationale Sanitar-Veterinare. Este posibil ca semnatarii documentului sa nu fi avut vreun interes anume. Probabil insa ca au intocmit documentul in functie de actele pe care le-au mai gasit prin arhivele ministerului. Harababura in acte Statisticile arata ca in Romania a existat o inconstienta crasa fata de importurile de produse bovine realizate in perioada 1997-2000. Avertizati, in repetate rinduri, de catre Oficiul International de Epizootii de faptul ca in Romania intra cantitati imense de produse bovine posibil infestate cu boala vacii nebune, autoritatile romane au incercat abia in ianuarie 2000 sa se dumireasca asupra modului in care acestea au patruns in tara, in ciuda unor interdictii semnate de ministrii agriculturii. In afara de avizele sanitar-veterinare date pentru firme autohtone sau pentru fundatii de catre unii medici veterinari neinstruiti (am relatat mai multe astfel de situatii in ziarul nostru), in Romania au fost distribuite transporturi care, la intrarea in tara, figurau ca fiind in tranzit. Pentru a va lamuri cu privire la debandada existenta la granitele tarii, este necesar sa precizam ca transporturile aflate in tranzit trebuie sa figureze in registre cu avize sanitar-veterinare si vamale atit la intrarea in tara, cit si la iesire. Ei bine, in aceste evidente este vraiste. Ba nu este trecuta data intrarii in tara, dar exista cea de iesire. Ba nu exista un numar de inregistrare in registrul de tranzit vizat de medicul veterinar, dar exista un numar al autoritatii vamale sau invers. Mai grav, am gasit un numar de inregistrare mai mic decit cel dat cu o zi inainte. Potrivit documentelor noastre, in 1997 au existat 88 de transporturi aflate in tranzit, insumind aproximativ 1.400 tone de carne si produse de carne posibil infestate. Dintre acestea, 31 de transporturi au fost inregistrate de punctul de control veterinar la trecerea frontierei, si 57 au fost vizate de autoritatea vamala. Din cele 88 de transporturi aflate in tranzit, doar doua au fost avizate si inregistrate corect. In anul 1998 au existat 31 de transporturi, insumind circa 500 de tone, dintre care 23 de transporturi au fost regasite in registrul de tranzit al medicilor veterinari si doar sapte erau vizate de autoritatea vamala. In aceasta statistica am gasit un transport de 19,9 tone de carne bovina, provenit din Olanda, cu destinatia Bulgaria, care nu a fost vizat de nimeni. Tot aici am remarcat doar doua transporturi care erau avizate si inregistrate corect si complet. In anul 1999 au existat 62 de transporturi, insumind circa 950 de tone, dintre care 42 au fost regasite in registrul de tranzit al medicilor veterinari si doar 20 vizate de autoritatea vamala. Din cele 62 de transporturi efectuate in 1999, numai sase erau vizate si inregistrate corect. Zilele trecute, ministrii europeni ai agriculturii au decretat, la Bruxelles, ca actuala criza a vacii nebune a capatat proportii alarmante. Comisarul european Franz Fischler a anuntat ca este posibila sacrificarea a doua milioane de vaci de lapte din tarile UE. Romania este la stadiul de controale. Care controale, bazate pe documente facute la mintuiala, va dati seama cit de eficiente sint. ONDINE GHERGUT Ministrul Sarbu va sesiza luni politia si Parchetul in baza documentelor primite de la "Evenimentul zilei" Asa cum am banuit, responsabilii de la Agentia Nationala Sanitar-Veterinara si de la Politia Veterinara, implicati pina in git in importurile ilegale de produse de origine bovina, i-au ascuns ministrului agriculturii, Ilie Sarbu, documentele compromitatoare. Actele in baza carora am scris articolul de astazi (situatia bovinelor vii din Olanda intrate in Romania si Ordinul de interdictie nr. 33 din 25 mai 1997) au ajuns abia ieri dupa-amiaza pe masa ministrului Sarbu, desi noi solicitasem acest lucru in urma cu o saptamina, cind ne-am finalizat ancheta jurnalistica. In legatura cu documentele primite de la noi, ministrul ne-a declarat: "Am solicitat in nenumarate rinduri Agentiei Nationale Sanitar-Veterinare si Politiei Veterinare, chiar directorului Niculae Popirlan, toate actele legate de importurile de produse bovine deoarece aveam informatii ca s-au facut astfel de importuri. De la nici una dintre aceste doua institutii subordonate ministerului nu am primit documente, motivindu-se ca nu au fost date aprobari sanitar-veterinare. Cu toate acestea, eu am descoperit o serie de aprobari date si imediat l-am demis pe directorul Popirlan pe motiv ca nu si-a indeplinit sarcinile de serviciu. In baza documentelor descoperite de mine am initiat controale de fond la frontiera, la firme, in piete, activind astfel Politia Sanitara, care nu facea nimic. Deoarece mi s-au ascuns documentele pe care le-am primit de la dvs., voi sesiza luni - astazi este deja tirziu - politia si Parchetul General". ONDINE GHERGUT Medicii avertizeaza: Boala vacii nebune poate fi transmisa prin transplantul de cornee sau prin tratamentul cu hormoni Ministerul Sanatatii si Familiei sustine ca boala vacii nebune nu este o problema de sanatate publica. Dr. Mircea Popa, director in MSF, a declarat: "Pina acum, in Romania nu s-a identificat nici un caz de encefalopatie spongiforma nici la animale, nici la om". Seful Laboratorului National de Referinta pentru Diagnosticarea encefalopatiei spongiforme transmisibile, Nicolae Alexandru, a precizat ca boala se transmite numai prin consumul conservelor de carne, creier si maduva de vita. "Consumul a 100 de grame de creier infectat este suficient pentru a provoca aparitia bolii. Prionii (particulele care produc «boala vacii nebune») nu se multiplica in conserve sau in supele concentrate, ci numai in animalele vii si numai in tesuturile sistemului nervos central". Pentru ca prionii sint foarte rezistenti, ei nu pot fi distrusi, deocamdata, decit prin incinerare. TATIANA DABIJA Multimiliardarul Murariu, restantier la intretinere In emisiunea "Marius Tuca Show", plutonierul SPP Constantin Murariu a fost intervievat, joi seara, in direct, fara a-i fi prezentat chipul. "Umbra" ( lui Murariu) a povestit cu lux de amanunte cum pe 16 ianuarie, impreuna cu sotia sa, dupa ce au luat masa la Cercul Militar National, mergind prin oras, spre Unirii, au intrat in Agentia Loto din Piata Sf. Gheorghe, unde, cu ultimii bani pe care ii mai aveau la ei, au cumparat un bilet 6/49, care a costat 20.100 de lei. Murariu a completat biletul impreuna cu sotia sa: femeia a bifat primul rind, el - pe al doilea rind si, impreuna, trecind pe al treilea, la intimplare, alte numere. Subofiterul mai spune ca pe cel de-al doilea rind a trecut o varianta pe care a mai jucat-o de citeva ori, fara succes: zilele, lunile si ultimele cifre inversate ale anilor de nastere. Semnele de intrebare au inceput sa apara insa abia dupa ce Murariu a povestit despre cum citeva zile apoi nu a dat importanta extragerii, cum a constatat alaturi de sotia sa ca au cistigat si cum s-au sfatuit sa mai astepte pentru a nu fi supusi la presiuni. Din relatarea lui Murariu a reiesit ca, dupa ce a vazut scandalul Ogica la televizor, a luat legatura cu un prieten din SRI care, prin seful lui (generalul Iamandi de la Diviziunea de Protectie a cadrelor) l-a ajutat sa obtina o audienta la generalul Ardelean -seful UM 0962. Acesta din urma a fost contactat mai intii de sotia lui Murariu si abia apoi de plutonierul SPP. El spune ca i-a prezentat generalului Fatuloiu (care il ancheta pe Ogica) "alte doua bilete de la extragerile din decembrie si ianuarie pe care era trecuta aceeasi combinatie de numere, precum si pixul pe care l-a folosit pentru completarea biletului de loterie", desi sustine ca nu este un jucator impatimit. Atita timp cit autoritatile nu vor dezvalui rezultatele probelor cu poligraful ale lui Ogica si ale sotilor Murariu, se va intretine psihoza ca ei nu sint decit niste pioni ai unei mari diversiuni, de care altii profita din plin. CHRISTIAN LEVANT "M-am certat cu el pentru locul de parcare" Potrivit datelor legale, cistigatorul milionului de dolari locuieste intr-un apartament modest (care apartine unei alte persoane ), situat la etajul 10 al unui bloc din zona Dristor. Se pare ca atit Murariu, cit si vecinii sai sufera de o oarecare fobie a sigurantei: holul de acces la usile celor 4 apartamente de la ultimul etaj este blocat de un grilaj metalic, a carui usa este incuiata permanet. Vecinii - doua batrine si un pensionar - nu stiu mare lucru despre Constantin Murariu, si nu cred ca el este cel care a cistigat marele premiu la loto. " Dom'le, eu n-am relatii cu omu' asta. A venit aici acum un an de zile, a inchiriat apartamentul si eu m-am certat cu el inca din primele zile. Am parcat odata masina mea pe locul lui din fata blocului si ne-am certat din cauza asta. Era sa ajungem si la Militie. De-atunci nu ne dam nici «buna ziua». Da' nici nu prea il vad, daca ne-ntilnim o data pe luna pe hol, la usa.", ne-a spus pensionarul. Identitatea proaspatului milionar in dolari este o enigma si pentru cele doua vecine: " Nu stim cine este si nu credem ca el a cistigat atitia bani", ne-au declarat femeile. Se pare, insa, ca proaspatul miliardar are datorii la intretinere: apartamentul in care locuieste figura pe o lista cu debitori, suma restanta fiind de circa 1.000.000 de lei. DANIEL NEAMU PETRISOR CANA Ca si Ogica, Murariu este pasionat de managementul agricol Alte date vin sa faca lumina asupra noului erou al scandalului "Loteria". Plutonierul Constantin Murariu s-a nascut in data de 1 octombrie 1973 in nordul Moldovei, ca fiu al Constantin si Maria, acum niste pensionari saraci, care au lucrat o viata intreaga la fosta Intreprindere de textile Moldova. Casa parinteasca a lui Murariu este un apartament modest situat intr-un cartier marginas al municipiului Botosani. Din 1995, cind a terminat Scoala de subofiteri, el s-a mutat in Bucuresti. Din acelasi an, lucreaza la SPP. Incepind cu 1996, a devenit student la Facultatea de Inginerie si Management Agricol a Universitatii Bioterra. Murariu a absolvit in anul 2000 cu media generala 8: 7,09-in anul intii, 8,63 in anul al doilea, 8,00 - in anul al treilea si 8,29 in anul al patrulea. (CL, RV, PC) Urmarit general de patru ori in patru ani Botosaneanul Lucian Popa este celebru in partea de nord a Moldovei printr-o performanta greu de egalat: in ultimii patru ani, el a fost arestat de patru ori, fiind prins la volan fara permis. Tot de atitea ori, Popa a cerut intreruperea executarii pedepsei si a obtinut acest lucru chiar daca, de fiecare data, a disparut dupa ce a fost pus in libertate, fiind dat in urmarire generala. Lucian Popa este cautat si acum de politie. Cit despre judecatorii care l-au eliberat de atitea ori, fara sa tina cont de antecedente, competenta ori buna lor credinta ridica multe semne de intrebare. Profesia: sofer fara permis In 1993, Lucian Popa a fost condamnat la doi ani de inchisoare pentru savirsirea infractiunii de vatamare corporala grava. Instanta, socotind ca scopul educativ al pedepsei poate fi atins si in stare de libertate, a suspendat executarea pedepsei. In 1996, acelasi Lucian Popa este prins conducind un autoturism pe drumurile publice fara a avea permis. Este arestat dupa ce a fost pus si judecat in libertate. Pe 21 iulie 1997, el este condamnat la trei ani si doua luni de inchisoare, pedeapsa la care se adauga si cei doi ani de inchisoare dictati cu suspendare. Lucian Popa nu se prezinta insa la politie pentru a fi dus la penitenciar in vederea executarii pedepsei, astfel incit este dat in urmarire generala. Este prins de-abia dupa un an, pe 10 august 1998. Recent ajuns la penitenciar, Lucian Popa depune o cerere de intrerupere a pedepsei, pe motive medicale. Dupa doar o luna, pe 8 septembrie, Judecatoria Suceava hotaraste intreruperea pedepsei pentru o perioada de sase luni, desi legea spune ca intreruperea pedepsei se dispune de catre instanta de maximum doua ori, pe perioade de cel mult trei luni fiecare. Eliberat dupa o urmarire ca-n filme Dupa sase luni, Lucian Popa uita sa se mai intoarca la penitenciar si dispare in tara, la volanul unei masini si tot fara a avea permis de conducere. Este dat in urmarire generala si este prins de abia pe 5 aprilie 2000, cind i se face un nou dosar pentru conducerea unui autovehicul fara permis. Ajuns in Penitenciarul Bacau, Lucian Popa face o noua cerere de intrerupere a pedepsei, tot pe motive medicale. Fara a tine cont de antecedentele lui, Judecatoria Bacau dispune, pe 24 octombrie 2000, intreruperea pedepsei pe caz de boala pentru o perioada de doua luni. Pe 24 decembrie, el nu se prezinta insa la penitenciar, astfel incit este dat din nou in urmarire generala. Este prins pe 16 ianuarie, in Botosani, dupa o urmarire ca in filme pe strazile orasului. Bineinteles, Lucian Popa se afla la volanul unei masini pe care o conducea tot fara permis. I se face un nou dosar pentru aceasta infractiune si este dus la Penitenciarul Botosani. Culmea tupeului, Lucian Popa, nici bine instalat in penitenciar, inainteaza o noua cerere de intrerupere a pedepsei. Pe 27 ianuarie, Judecatoria Botosani accepta cererea de intrerupere a pedepsei, de aceasta data pe motive sociale, si il pune pe recidivist in libertate. Asadar, de citeva zile, Lucian Popa este in libertate, dupa ce in urma precedentelor intreruperi ale pedepsei a pus intreaga politie din Suceava pe jar pentru a-l cauta. TIBERIU AVRAM Copil batut de mama cu toporul Un baietel de numai sapte ani a fost hacuit cu toporul chiar de propria mama. Firicel Alecu provine dintr-o familie dezbinata din Tirgu Frumos, mama sa fiind o alcoolica notorie care il batea sistematic. "Era beata cind m-a batut. In timp ce ma batea, plingea. M-a batut de multe ori. Nu stiu de ce ma bate. Imi da sa maninc cite o felie de piine pe zi. Tata nu bea. El nu m-a batut niciodata, ma iubeste", povesteste copilul. Corpul lui Firicel arata ca nu este la prima bataie, putindu-se observa cu usurinta urmele unor leziuni mai vechi. Capul este plin de gauri si bube, buza inferioara este taiata, degetele miini si de la picioare sint pline de taieturi. Minutele si picioarele copilului sint umflate, iar unghiile arata de parca nu au fost taiate niciodata. Firicel cintareste, la sapte ani, numai 9 kilograme. El mai are doua surori, iar un alt frate al sau a murit de inanitie si boli. Dupa spusele medicilor, Firicel Alecu se afla in stare grava si nimeni din familie nu a venit sa se intereseze de soarta lui. Capitanul Gheorghe Fotea, seful Politiei din Tg. Frumos, a precizat ca Gabriela Alecu (mama copilului) traieste in concubinaj cu Dumitru Pandeli, locuind intr-o baraca din beton, in niste conditii dezas-truoase. Copilul a fost internat ieri la Spitalul de Pediatrie "Sf. Maria" Iasi si este a doua victima a parintilor prezentata in stare grava la institutia medicala de la inceputul anului. CATALIN DUMITRESCU Hotii au dat lovitura la sediul PD Timis Vineri dimineata, vicepresedintele PD Timis Petrisor Morar a constatat stupefiat ca sediul partidului a fost spart in timpul noptii. Persoane ramase deocamdata neidentificate au patruns prin escaladarea unui geam in birourile PD Timis, de pe strada Victor Babes din Timisoara. Hotii au cautat citeva minute prin sediul partidului dupa care au fugit luind cu ei cinci obiecte de mare valoare. Vicepresedintele Morar a facut ieri dimineata un inventar rapid si a observat ca din cartierul general al pedistilor timisoreni lipsesc cinci calendare cu Petre Roman tip poster. Pentru democratii timisoreni a fost o lovitura crunta. Singura lor bucurie este ca in sediul partidului au mai ramas citeva calendare cu Petrica, acestea fiind bine ascunse prin sertare. Hotii nu au atentat la acte, calculatoare si alte obiecte folosite in munca de partid. Celalalt vicepresedinte, Constantin Ostaficiuc, a primit misiunea sa anunte imediat politia, care a declansat cercetarile pentru depistarea iubitorilor de Petre Roman. TUDOR FLUERAS Diplome de bacalaureat false la Bacau Politia cerceteaza un caz de fals in acte publice si uz de fals extrem de grav descoperit zilele trecute la Liceul Pedagogic din Bacau. Directorul liceului, profesorul Daniel Nicolescu, a cerut miercuri politiei sa o perchezitioneze pe secretara-sefa Sonia Luca si sa ancheteze modul in care aceasta s-a ocupat de emiterea unor documente scolare. In primele verificari s-a descoperit ca Sonia Luca a completat o adeverinta falsa de absolvire a filialei bacauane a Scolii Postliceale "Dimitrie Cantemir" pe numele lui Dan Stefan, care a folosit documentul pentru a participa la un concurs de titularizare, in vara lui 2000. Ea a mai completat si eliberat o diploma falsa de bacalaureat pe numele Roiu Liliana, care terminase doar 11 clase la Liceul din Roznov si a falsificat o adeverinta de capacitate a elevei Ana Maria Munteanu, de la Scoala "Al.I. Cuza", favorizindu-i acesteia admiterea la liceu. In acest ultim caz, secretara a modificat media de la capacitate de la 7,13 la 8,39. La perchezitia efectuata de politie asupra Soniei Luca, sub fusta acesteia s-a gasit diploma Lilianei Roiu rupta bucati. O comisie mixta de profesori si politisti cerceteaza si alte nereguli care au fost semnalate la Liceul Pedagogic. CLAUDIU TARZIU "Pedofilul de la Iasi" a facut apel impotriva condamnarii pe viata Pedofilul condamnat la inchisoare pe viata a atacat sentinta maxima, dosarul urmind sa fie inaintat spre reanalizare Curtii de Apel. Viorel Chirila a fost judecat pentru lipsire de libertate, relatii sexuale intre persoane de acelasi sex, tilharie, tentativa de omor si omor deosebit de grav. In perioada mai 1998-februarie 2000, el a acostat, ademenit, violat si tilharit sapte baieti. Pedofilul si-a agresat victimele pe raza judetelor Iasi, Suceava si Bistrita-Nasaud, majoritatea acestora fiind torturate dupa producerea actului. Ultima victima a lui Viorel Chirila, Andrei Cutca (15 ani), a decedat ca urmare a agresiunii la care a fost supusa. Daca apelul va fi admis, Viorel Chirila ar putea primi o sentinta clementa de pina la 30 de ani de inchisoare. CATALIN DUMITRESCU Precizare Seful IPJ Cluj precizeaza: "Am onoarea sa va informez ca in cotidianul dumneavoastra, editia din 2 februarie 2001, a fost publicat articolul «Politisti si magistrati, datornici la tigani», sub semnatura lui O.C. Hogea. Din continutul articolului reiese ca as fi imprumutat de la Varga Ana, din municipiul Cluj-Napoca, cercetata in prezent, in stare de arest preventiv, suma de 2.000 de marci care ar fi inscrisa pe o fila a unui dosar aflat in curs de instrumentare la Parchetul Militar. Precizez faptul ca datele inscrise in articol sint neadevarate, sens in care in urma cu circa doua saptamini am solicitat domnului prim-procuror al Parchetului Militar Cluj efectuarea de cercetari cu privire la aceste aspecte, inclusiv efectuarea unei expertize grafologice la o institutie neutra care sa precizeze daca inscrisurile de pe documentul invocat apartin numitei Varga Ana. Avind in vedere faptul ca datele inserate sint de natura a afecta imaginea mea si a institutiei pe care o conduc si in virtutea dreptului la replica, va rog sa dispuneti publicarea acestui punct de vedere". Cu stima, Colonel NELU POP Dupa ce l-a hacuit si strangulat pe Alin, "Blegul" si-a cumparat adidasi cu banii victimei Marius Gheorghe, zis "Blegul", arestat dupa ce a recunoscut ca l-a omorit pe Alin Alexandru Nicheleanu, pustiul de 14 ani a carui drama a zguduit, in urma cu citeva zile, cartierul Ferentari, a fost din nou audiat ieri, timp de mai multe ore, de procurori si politisti. Pus in fata unor probe evidente, el a recunoscut ca, dupa crima, si-a cumparat, dintr-un magazin din cartier o pereche de adidasi noi. Dupa ce l-au gasit pe Alin cu sapte lovituri de cutit in piept si cu un cablu electric strins in jurul gitului, atit parintii cit si anchetatorii nu au constatat ca din casa nu lipseste nimic. In afara de cei 300.000 de lei pe care Alin ii primise de la parinti, pentru a-si cumpara bascheti din IDM . Anchetatorii au identificat magazinul de unde Gheorghe "Blegul" si-a cumparat cu 250.000 de lei, adidasi. Pina in prezent ramine un mister faptul ca "Blegul" nu recunoaste decit doua dintre cele sapte lovituri aplicate victimei sale. Va urma o proba cu detectorul de minciuni. Anchetatorii merg in continuare si pe varianta existentei unui alt asasin care a pus la cale si a participat efectiv la suprimarea lui Alin Alexandru Nicheleanu. CHRISTIAN LEVANT Patronul Stroe a fost stilcit in bataie deoarece n-a restituit la timp banii imprumutati Camatarii fac legea la Tirgu-Jiu Deunazi, relatam despre notabilitati clujene din politie si justitie care imprumutasera bani de la camatarii clanurilor tiganesti. Astazi va prezentam cazul lui Gheorghe Stroe, cunoscut om de afaceri din municipiul Tg-Jiu, care, facind greseala sa intre in tirg cu un grup de camatari din Bucuresti, a fost la un pas de a-si pierde viata pentru simplul motiv ca a intirziat sa restituie o suma de bani. In toamna anului trecut, Stroe s-a imprumutat de 500 de milioane lei de la Sorin Toader, originar din Tg. Jiu, dar stabilit de mai multi ani in Bucuresti. La data scadenta banii nu au mai fost returnati, iar Toader a hotarit sa-si faca singur dreptate. In data de 17 noiembrie 2000, in jurul orei 11.30, Gheorghe Stroe se intilneste cu Sorin Toader si prietenii acestuia in zona ''Castelul de Apa'' din Tirgu-Jiu, pentru a le spune sa-l mai pasuiasca cu banii, macar o saptamina. Toader nici nu a vrut sa auda de aceasta aminare si, intr-un acces de furie, l-a luat la pumni pe Stroe. Desi era in plina zi, nimeni nu a sarit in apararea victimei. Nici vorba sa fie anuntata politia. Surse bine documentate spun ca, dupa ce a fost batut cu bestialitate in mijlocul strazii, Gheorghe Stroe a fost urcat intr-o masina si dus in locuinta din cartierul ''Sf.Nicolae'' a unui fost boxer, Sandu Avadanei. Acolo gasca lui Sorin Toader ar fi continuat sa-l ''umfle'' cu pumnii si picioarele pe Stroe "pina a facut pe el'', spun apropiati ai victimei. Dupa bataia primita, Gheorghe Stroe ar fi fost ''inviat'' cu apa si sechestrat apoi timp de citeva ore in apartamentul lui Sandu Avadanei. Presat sa scoata banii imprumutati, Stroe este imbarcat in masina lui Sandu Avadanei si dus pina la directorul de la S.C. '' Macofil'', pentru a obtine de la acesta un imprumut de un miliard de lei. Cum nimeni nu s-ar fi incumetat pentru o astfel de suma, demersul a fost in zadar. Ulterior, Stroe este abandonat nu inainte de a primi un ultim avertisment. Contactat telefonic, Sandu Avadanei declara:'' Cind a venit in apartamentul meu, Gheorghe Stroe era deja lovit dupa un accident cu masina. Dupa aceea eu l-am ajutat sa mearga pina la directorul de la «Macofil» de unde trebuia sa ia bani. Mie nu mi-a spus ce s-a intimplat cu el''. Sa nu fi stiut Avadanei ca exact in apartamentul sau Stroe fusese casapit? Copiii victimei, amenintati cu injectari SIDA Auzind de cele intimplate, un alt patron gorjean, Constantin Paun, zis Coco, se decide sa sara in ajutorul lui Stroe. Impreuna cu mai multi prieteni, Paun reuseste sa-l transporte pe Stroe la Spitalul Municipal '' Tudor Vladimirescu'' din Tirgu-Jiu. De frica '' creditorilor'' nimeni nu are insa curajul sa anunte politia. La scurt timp de la internarea acestuia, politistii afla de incidentul petrecut in centrul orasului si merg la spital pentru a-i lua declaratii. Starea grava in care victima se afla, la Sectia terapie intensiva, a facut insa imposibila actiunea politei. Tot ce-a facut echipajul condus de colonelul Stefan Aranaciu, seful IPJ Gorj, a fost sa constate gravele traumatisme pe care acesta le avea. Patroni de societati comerciale din Tirgu-Jiu spun ca Sorin Toader nu este la prima isprava de acest gen, victime fiind si alti oameni de afaceri locali care nu au avut insa curajul sa se plinga politiei. Revenind la cazul lui Stroe, dupa ce acesta a ajuns in spital, camatarii si-au continuat presiunile, de asta data asupra familiei celui vizat, dupa cum ne-a declarat Liviu Pacuraru, prieten apropiat al acestuia: '' Familia lui Gheorghe Stroe se simte amenintata de catre oamenii lui Toader. Intr-o discutie telefonica avuta cu Toader, membrilor familiei li s-a spus sa-si puna cruce daca nu-i vor da banii. Copiii au fost amenintati ca vor fi injectati cu Sida iar mama lor, ca va fi scoasa "la produs" pe autostrada. Speriati, sotia lui Stroe si cei doi copii minori au fugit de acasa, ascunzindu-se pe la prieteni. Au fost insa gasiti si acolo, unde Toader le-a telefonat si le-a spus sa nu cumva sa anunte politia ca el are relatii in guvern si ii termina pe toti'', ne-a spus Liviu Pacuraru. Camatarul, ia-l de unde nu-i Pe 15 decembrie 2000, dupa doua luni de la internarea in Spitalul Municipal '' Tudor Vladimirescu'', timp in care a suferit nu mai putin de trei interventii chirurgicale la ambele miini, Gheorghe Stroe s-a hotarit sa depuna plingere la IPJ Gorj, impotriva agresorilor. In urma investigatiilor incepute o data cu sesizarea din oficiu, politia a aflat ca Gheorghe Stroe intocmise, dupa batai si se pare cu pistolul la timpla, factura fiscala nr.0754304, prin care vindea un spatiu comercial in valoare de 4.734.177.000 lei, firmei S.C. '' Malbera-Com'' S.R.L., Bucuresti, al carei administrator este Sorin Toader. Astfel urma sa fie lichidata datoria de un miliard de lei pe care Stroe o avea fata de Toader. Din comunicatul Politiei Gorj, emis redactiei noastre, reiese insa ca Gheorghe Stroe i-a vindut lui Sorin Toader un spatiu comercial care nu-i apartinea lui, ci era al Primariei Tg. Jiu, si pe care il administrase cu chirie pina la data de 23 februarie 2000, cind Primaria Tg-Jiu a reziliat contractul. Cu alte cuvinte, dupa tot razboiul, Toader nu-si rezolvase decit pe hirtie problema, care hirtie nici ea nu avea prea multa valoare. In declaratia data politiei, Stroe spune ca tot scandalul s-a iscat din cauza ca nu a putut sa-i inapoieze la timp lui Toader banii luati cu camata de la acesta. Toader a fost citat in mai multe rinduri de catre Politia Gorj, dar, pina in prezent, a refuzat orice contact cu organele de ancheta. Din raportul de constatare medico-legal nr. 2410 rezulta ca Gheorghe Stroe prezinta leziuni traumatice care s-au putut produce prin lovire cu corp dur. Ele pot data din data de 17 noiembrie 2000. De la producerea evenimentului, pacientul necesita 65-70 de zile ingrijiri medicale. Tot din certificatul medico-legal rezulta ca leziunile i-au pus lui Stroe viata in pericol. Evident ca patronul gorjean n-ar fi ajuns aici daca nu intra in tirg cu camatarii. Pe de alta parte insa, faptul ca prolifereaza afaceristi "la negru", cum sint camatarii, este extrem de periculos. Dupa ce ca nu achita nici un impozit la stat pentru sumele imprumutate, inteleg sa-si recupereze banii punind in pericol viata celor care, dintr-un motiv sau altul, nu reusesc sa returneze la timp banii. Cazul Stroe poate ca nu e unul iesit din comun, dar el in mod cert reprezinta un argument in plus ca politia sa puna capat mafiei camatarilor. CATALIN HORHOIANU 