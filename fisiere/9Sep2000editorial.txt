 De bine despre romani si Romania ______________________________________________________________________ Vorba taranului, multe sint, putini le vad! Ea e valabila si pentru geografie, dar si pentru aventura spirituala sau cunoasterea stiintifica. Ea se potriveste cu atit mai mult la Hanovra, pe sutele de hectare pe care se intinde Expozitia Mondiala 2000. Chiar e pacat de Dumnezeu ca n-au apucat mai multi romani sa vada acest atlas tridimensional. El nu are la baza o aglomerare de obiecte, peisaje, realizari tehnologice si ce are mai bun fiecare natie, ca intr-o competitie sau expozitie clasica. Nu se vad excesele de traditie si "muschii" dezvoltarii. Expozitia de la Hanovra, in ciuda atmosferei sale de tirg modern, de turism popular e o parabola fascinanta a lumii contemporane compusa din mii si mii de simboluri, de metafore, de sugestii. Expozitia de la Hanovra e un mare salt al gindirii moderne. De ce? Pentru ca ar fi fost de neimaginat ca in urma cu 50 sau chiar cu doua decenii, Franta sa prezinte un pavilion cu o latura de aproape o suta de metri acoperita numai de imaginea unui barbat in pielea goala, simbolizind omul ca fiinta trecatoare, surprins in ipostazele simple ale mersului. Si in fata fiecarei secvente e un ceas, confruntarea cu timpul, trecutul si viitorul - descompuse amindoua in secunde si in pasi. Pe latura principala a pavilionului, francezii au plantat citeva prajini de vita-de-vie, sugerind cu discretie ca ei sint si podgoria planetei, iar in interior, pe linga machetele de sateliti meteorologici sau de telecomunicatii, au adus carti mari, de patru-cinci metri, in care poti vedea secvente ilustrind evolutia gindirii si a civilizatiei. La Letonia, cind intri in pavilion te trezesti intre doua acoperisuri de casa, facute din paie, iar la Estonia, tot ce ar trebui sa fie plafonul pavilionului nu e decit o mare de plante care se misca din pirghiile care le sustin. La Emiratele Arabe Unite e un castel din desert, cu tot interiorul acoperit de nisipurile lor carate de acasa, cu umbre si labirinturi sugerind nu doar relatia misterioasa intre om si materia primara, dar si lungul si complicatul drum pina la o relatie profunda cu aceasta. Germania, pe linga pavilioanele marilor firme nemtesti, vine la Expo cu un show superelectronic, prezentind viata la bloc, in diversele ei ipostaze. Ca intr-o sectiune printr-un mare imobil, vizitatorul poate observa ce se intimpla in fiecare apartament, cu oameni de diverse culturi si credinte, reuniti in cele din urma intr-o multiculturalitate armonioasa. Parabola propusa de Germania e chiar filosofia de abordare a lumii moderne. Nimeni nu mai stapineste pe nimeni, nu il subjuga si nu-l exclude. Italia a adus sub o bolta schitele lui Michelangelo si un Maseratti, impreuna cu muzica lui Pavarotti si cu un Fiat mic si vechi, de prin anii '30. Civilizatia care se prelungeste in civilizatie, evitind prin arta si tehnologie autodistrugerea. Mongolii au adus o sumedenie de iurte (corturi), olandezii au construit un pavilion care are la baza piatra grotelor pe care se ridica un building ce are integrat in el trunchiuri groase de copaci. Imaginea e paralizanta si mareata. In stilul acesta, fiecare pavilion de la Hanovra contine un simbol, o metafora, o sugestie, o filosofie despre om si natura. E o relatie fundamentala, privita de fiecare popor intr-un mod aparte, modern, creativ, determinindu-l pe vizitator sa se bucure de identificarea unor simboluri, de intilnirea cu semnificatiile profunde ale existentei umane. Ieri, la Hanovra, a fost ziua Romaniei. Cred ca este prima data cind tara noastra nu prezinta la o expozitie mondiala un pavilion traditionalist. Conceptul de cladire e chiar ultramodern (peretii din schele metalice sint imbracati in iedera) si apartine unui arhitect din Elvetia - Doru Comsa. Ambianta e de natura armonioasa (cu muzica adecvata, plus ciripit de pasari si sunet de valuri). Statuile din lemn facute de artisti romani, mai ales cele ale lui Aurel Vlad, atrag prin expresivitate si invita la meditatie. Spectacolele muzicale aduna si ele public, imaginile si obiectele din Sibiu trezesc nostalgia nemtilor (mai ales a sasilor), teatrul Masca si tarafurile fac deliciul zonei expozitionale, iar diversitatea evenimentelor aduna lume cu duiumul. Pavilionul romanesc e modern, e tonic, e chiar mult prea destept in raport cu necazurile si confuzia de acasa. Obisnuiti sa ne facem de bacanie, sa ne dam in stamba pentru a avea apoi de ce ne plinge soarta in stil mioritic, acum sintem in situatia de a spune, uite o bucatica dintr-o Romanie utopica. Chiar daca, pe alocuri, prin program s-au strecurat unele neintelegeri, Pavilionul Romaniei la Expozitia de la Hanovra e o contributie la marele spectacol al gindirii sfirsitului de mileniu. _________________________________________________________________ 