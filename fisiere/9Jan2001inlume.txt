MachineLearning De la Bruce Willis, la Bruce Lee Demi Moore s-a logodit cu un karatist Intrucit divortul ei de Bruce Willis a fost pronuntat, Demi Moore (38 de ani) nu mai are motive sa-l duca pe prietenul ei cu zaharelul. Instructorul de arte martiale Oliver Withcomb arde de nerabdare sa o ia de nevasta si ar vrea sa o faca de Ziua Indragostitilor, pe 14 februarie. Karatistul isi doreste mult un copil cu Demi, insa nu fara acte in regula. Si, deoarece vrea sa-i demonstreze ca nu o ia pentru bani, ci fiindca o iubeste, Oliver e de acord sa semneze un contract prenuptial. Desi are deja trei, actrita isi mai doreste si ea copii, insa nu e convinsa ca e bine sa se casatoreasca atit de repede. Cu toate astea, a acceptat un inel de logodna cu un diamant de doua carate de la iubitul ei. Dar il va purta dupa stabilirea datei exacte a cununiei religioase. TRAIAN BANICA Iarna a lovit naprasnic emisfera nordica -70 de grade Celsius la rusi! Rusia a fost afectata in ultima perioada de o vreme extrem de rece, in Siberia fiind inregistrate cele mai scazute temperaturi din ultimii 30 de ani, care au dus la caderea retelei de curent electric, relateaza cotidianul "The Times". Temperatura record de minus 70 de grade Celsius, exceptionala chiar si pentru zonele polare, a fost inregistrata saptamina trecuta in regiunea Kemerevo, in Extremul Orient rus, in timp ce orasul industrial Krasnoiarsk a avut de indurat, in cea de-a cincea zi consecutiv, temperaturi care au scazut sub 50 de grade Celsius. Locuitorii oraselor aflate de-a lungul retelei feroviare transsiberiene si din regiunea Altai, din sud, au fost avertizati sa nu iasa din case decit daca este absolut necesar. La Moscova, peste 100 de persoane au murit din cauza frigului, in ciuda temperaturilor ceva mai mari. Aceste decese sint adesea puse pe seama consumului excesiv de alcool, urmat de hipotermie. Gerul siberian doboara retelele de alimentare : Mii de locuitori ai oraselor Novosibirsk, Irkutk si Poligus, din Siberia, s-au trezit ieri fara caldura in case din cauza unei pene produse la reteaua de aprovizionare cu energie electrica, in conditiile in care temperaturile au scazut la valori de sub 57 de grade Celsius. Asemenea valuri de frig sint destul de rare chiar si in Siberia, survenind o data la 15 ani. Citeva mii de locuitori dintr-un cartier al armatei din Novosibirsk nu mai au caldura din cauza penuriei de gaz, iar multi dintre ei s-au mutat temporar la rudele si prietenii din cartierele invecinate. Cei ramasi acasa incearca sa se incalzeasca la sobele de fonta scoase din depozitele armatei. Intr-un alt cartier, 27 de imobile si un spital au fost private de caldura din cauza unei pene de curent care a durat citeva ore. La Poligus, unde termometrele au coborit la minus 57 de grade, o pana in sistemul de aprovizionare cu apa calda i-a obligat pe locuitori sa recurga la sobele furnizate de urgenta de autoritati. Inghetati la volan in stepele din Kazahstan : Aproximativ 20 de autovehicule, inzapezite cu o noapte in urma, continuau sa astepte ieri echipele de salvare pe o sosea din nordul Kazahstanului, unde mercurul termometrelor coborise sub minus 50 de grade Celsius, transmite Interfax. Autoritatile au anuntat ca operatiunile de salvare sint ingreunate de cantitatile mari de zapada si de temperaturile extrem de scazute care se inregistreaza in prezent in mari zone din Kazahstan. In ultimele zile, in nordul tarii, doua persoane au murit inghetate, aminteste Interfax. Chinezii, dati disparuti sub zapada : 21 de persoane au murit inghetate si patru sint date disparute in urma masivelor caderi de zapada care au afectat nordul Chinei in ultimele zile. La Beijing, caderile de zapada au provocat un adevarat haos in reteaua de transport municipal, iar aproximativ 300 de persoane au fost internate in spital din cauza fracturilor. Potrivit unui responsabil al garzii civile din regiunea Hohhot, 25 de persoane au fost date disparute dupa producerea unei furtuni de zapada chiar in prima zi a anului, in regiunea Xilin Gol Meng, din Mongolia Centrala. Disparutii faceau parte dintr-un grup de 90 de persoane surprinse de furtuna deosebit de puternica, ce a intrerupt toate caile de comunicatie in regiune. Potrivit presei chineze, regiunea Xilin Gol Meng, cu o populatie de 10 milioane de locuitori, a inceput sa fie afectata de foamete. Autoritatile au cerut deja un ajutor financiar de 8,5 milioane de dolari pentru a cumpara carburanti si alimente pentru oamenii afectati de zapada. O batrina a murit din cauza vintului puternic insotit de zapada in timp ce incerca sa ajunga la grajdurile din apropierea casei pentru a-si hrani animalele, iar un cioban, care voia sa-si puna la adapost turma, a fost descoperit pe jumatate ingropat in zapada, duminica, la sase zile dupa ce fusese dat disparut. Ningea peste samurai : Si Japonia a fost afectata de ninsori abundente, care au perturbat traficul aerian si feroviar, guvernul obligind sute de femei imbracate in chimonouri sa iasa pe strazi pentru a da zapada la o parte in ajunul unei mari sarbatori traditionale japoneze. Potrivit Agentiei de Meteorologie, zonele nordice ale Japoniei au fost lovite de puternice furtuni de zapada, iar la Fukushima stratul de zapada a atins un metru, in urma celei mai abundente ninsori din ultimii 65 de ani. Schiorii evolueaza la Seul : Si in vestul Coreei de Sud au avut loc masive caderi de zapada, care au provocat moartea a zece persoane, in majoritate victime ale accidentelor rutiere. Ieri dimineata, traficul rutier din Seul si citeva orase sud-coreene a fost grav afectate de zapada, inregistrindu-se mai multe accidente mortale. Strazile capitalei au fost acoperite cu un strat de zapada de 15 centimetri, nivel ce nu s-a mai inregistrat de 20 de ani. Pagubele sint estimate la circa 100 de milioane de dolari. Ca efect imediat, preturile la legume au crescut spectaculos, cu aproximativ 30 la suta. Pilotii nu mai gasesc pista : In Germania, noaptea de duminica spre luni a adus cu sine ninsori abundente, obligind ieri dimineata aeroportul din München sa anuleze toate cursele aeriene. Marile patinoare : Centrul si vestul Statelor Unite au inregistrat in ultimele zile cele mai mari ninsori din ultimii 20 de ani. Ca urmare a vremii deosebit de reci, zona Marilor Lacuri, din statul Michigan, a devenit un patinoar imens. Lacurile Erie, Michigan si Huron au inghetat aproape complet la suprafata, dind de lucru spargatoarelor de gheata care trebuie sa refaca traficul naval, de obicei foarte intens, din aceasta zona. Meteorologii de la Centrul National de Date Climaterice din statul North Carolina spun ca temperaturile foarte scazute din noiembrie si decembrie 2000 au stabilit cele mai friguroase doua luni consecutive din istoria Americii. LIVIA CIMPOERU "Sindromul Balcanilor", pe masa de disectie la Bruxelles NATO se va afla astazi sub presiunea statelor europene, care cer informatii in ceea ce priveste eventualele riscuri pentru sanatate produse de munitia cu uraniu saracit utilizata de militarii americani in Balcani. Confirmarea de catre Natiunile Unite a contaminarii obiectivelor bombardate de NATO in Kosovo, in 1999, face ca reuniunile Aliantei si cea a UE, ambele programate a avea loc astazi la Bruxelles, sa fie cu atit mai urgente, pentru a da un raspuns la cererea de aflare a adevarului exprimata de responsabilii politici de opinia publica europeana. Polemica, declansata de Italia saptamina trecuta, nu a incetat sa preocupe statele europene dupa decesele suspecte ale unor militari care au luptat in Balcani, unde s-a folosit munitie cu uraniu saracit. Acest tip de munitie a fost folosit si in Bosnia in 1996, in Iugoslavia in 1999 si in razboiul din Golf in 1991. In afara de SUA, Franta, Germania si Marea Britanie dispun, de asemenea, de acest tip de munitie, dar sustin ca nu au folosit-o niciodata. La cererea Italiei, comitetul politic al NATO, ce reuneste 19 state membre, se va intruni astazi, urmind ca apoi sa aiba loc un dejun informal al ambasadorilor Aliantei. Secretarul general al NATO, George Robertson, a declarat ca a cerut autoritatilor militare ale Aliantei sa prezinte o lista a tintelor vizate de bombardamentele din Bosnia. Italia a cerut NATO sa fie mai transparenta in ceea ce priveste natura armamentelor folosite, precum si riscurile pe care le pot avea asupra sanatatii. Pentru moment, autoritatile militare ale NATO au negat eventualele riscuri asupra sanatatii ale uraniului saracit, in timp ce din mai multe state europene au fost lansate apeluri pentru a se renunta la acest tip de munitie. Indiferent de rezultatul studiilor, Balcanii au devenit "teren minat" Presa bulgara este preocupata de "sindromul Balcanilor" si critica atitudinea autoritatilor de la Sofia care nu se arata ingrijorate de rapoartele ONU, care atesta cresterea nivelului de radiatii in Kosovo. Testele realizate de Natiunile Unite au scos in evidenta o crestere a nivelului radioactivitatii in zone in care sint desfasurate trupele germane din cadrul KFOR, unde isi executa misiunile si cei 39 de militari bulgari, afirma cotidianul "Sega". "Soldati, tineti-va gura sau veti avea de ales intre serviciile de contraspionaj si curtea martiala", avertizeaza ziarul amintit. Dupa toate discutiile legate de contaminarea cu uraniu saracit a Bosniei si provinciei Kosovo, indiferent care este adevarul, Balcanii vor fi considerati mult timp drept o regiune poluata. Cotidianul "Trud" considera ca presa nu face o greseala abordind acest subiect, chiar daca s-ar putea crede ca nu sustine eforturile Bulgariei de integrare in Alianta. NATO a recunoscut in 1999 ca munitia cu uraniu este periculoasa NATO a avertizat, in anul 1999, cu privire la riscurile existente pentru statele care vor trimite trupe in Balcani, explicind consecintele folosirii armelor cu uraniu imbogatit, masate in regiune, transmite Reuters, citind informatii aparute ieri in cotidianul german "Berliner Morgenpost". Autorii articolului citeaza un document al Ministerului German de Interne, datind din 16 iulie 1999, in care se face referire la un "posibil pericol toxic" ca urmare a folosirii acestui tip de armament. In acest memorandum, prezentat de Peter Wichert, adjunctul ministrului german de interne, se arata ca Alianta recomanda la acea data statelor care vor participa cu trupe la operatiunile din regiunea balcanica sa ia "masuri preventive" in vederea contracararii eventualelor consecinte negative. "Pina in prezent nu exista un plan de decontaminare intocmit de NATO", a adaugat reprezentantul german. CAMELIA MUNTEAN DIANA EVANTIA BARCA Noul testament dupa Clinton: Pace in patru puncte in Tara Sfinta Presedintele Bill Clinton s-a decis sa isi concentreze toate puterile, pe ultima suta de metri a mandatului sau, pentru a incerca sa rezolve spinoasa problema a pacii israeliano-palestiniene, la care nu s-a gasit pina acum nici o solutie viabila care sa convina ambelor parti, releva "Washington Post". El s-a adresat duminica Forumului pentru Politica Israeliana, fundatie pentru problemele Orientului Mijlociu, cu sediul la New York, intr-un discurs amplu considerat a fi "testamentul" sau in materie de politica externa. Cu glasul sugrumat de emotie, Clinton a anuntat ca isi va dedica ultimele zile la Casa Alba diminuarii divergentelor dintre Israel si palestinieni si a expus in acest sens un plan cuprinzind elementele-cheie ale strategiei sale in vederea negocierii unui acord de pace. El a subliniat ca il va trimite in cursul acestei saptamini pe mediatorul american Dennis Ross pentru discutii cu liderii palestinieni si israelieni si a avertizat cele doua parti: "Nu exista alta solutie pentru voi decit sa impartiti acest pamint in doua state pentru doua popoare. Ca se intimpla azi sau dupa mai multa varsare de singe, oricum se va intimpla". Clinton a afirmat ca atit premierul israelian Ehud Barak, cit si liderul palestinian Yasser Arafat i-au cerut sa isi prezinte ideile, avind in vedere ca negocierile de pace sint in impas si situatia din Orientul Mijlociu se deterioreaza grav. Un stat palestinian viabil O prima idee a "planului Clinton" pentru pace se contureaza in jurul dezideratului ca palestinienii sa beneficieze de un stat suveran, viabil, care sa corespunda cu cerintele de securitate ale Israelului si cu realitatile demografice. Aceasta implica suveranitate palestiniana peste Gaza, peste o mare parte din Cisiordania, incorporarea in Israel a coloniilor evreiesti, cu scopul de a spori numarul colonilor in Israel si de a micsora suprafetele anexate de acest stat pentru ca Palestina sa fie un stat viabil din punct de vedere geografic, etnic si administrativ. Intoarcerea refugiatilor palestinieni In al doilea rind, trebuie gasita o solutie pentru refugiatii palestinieni solutie care sa le permita reintoarcerea la un stat palestinian, pe care toti palestinienii sa il poata considera "cu mindrie" tara lor, a spus Clinton. Toti refugiatii palestinieni care doresc sa traiasca intr-o tara a lor au dreptul sa o faca. Altii care vor dori sa isi gaseasca alte locuri in care sa se stabileasca, eventual in terte tari, pot sa o faca, daca au aprobarea acestora, inclusiv Israelul. Refugiatii ar trebui sa primeasca despagubiri de la comunitatea internationala pentru pierderile suferite si asistenta pentru a-si construi o noua viata. "Casti albastre" in Palestina In al treilea rind, a spus Clinton, nu va exista pace sau vreun acord de pace daca poporul israelian nu va avea garantii solide de securitate. Aceste garantii nu trebuie insa create in detrimentul suveranitatii si integritatii teritoriale palestiniene. Unul dintre parametrii luati in calcul in aceasta privinta de Clinton este o prezenta internationala in Palestina pentru a asigura securitatea la granita si pentru a monitoriza punerea in practica a unui acord final. Ierusalimul, dubla capitala Al patrulea punct al discursului lui Clinton se refera la problema Ierusalimului, "poate cel mai sensibil si care genereaza cele mai mari emotii", pentru ca este "un centru istoric, cultural si politic atit pentru israelieni, cit si pentru palestinieni, un oras unic". Ierusalimul ar trebui sa fie un oras deschis si nedivizat, cu libertate de acces si libertate religioasa pentru toti, si ar trebui sa cuprinda capitalele celor doua state, capitale care sa fie international recunoscute, pe principiul "ce e arab, sa fie palestinian, iar ce este evreiesc sa fie israelian", principiu ce ar da nastere unui "Ierusalim evreiesc, mai cuprinzator si mai vibrant decit oricind altcindva in istorie". Locurile sfinte pentru ambele religii ar trebui sa beneficieze de o atentie deosebita pentru a multumi ambele parti. "Nici un acord de pace nu va dura daca nu se va baza pe respectul mutual al credintelor religioase si al locurilor sfinte ale evreilor, musulmanilor si crestinilor", a spus Clinton. Ultimul punct al viziunii presedintelui american asupra pacii in Orientul Mijlociu se refera la faptul ca orice acord de pace "trebuie sa marcheze decizia de oprire a conflictului, pentru ca nici una din parti nu isi poate permite sa faca aceste compromisuri dureroase, doar pentru a fi subiectul unor noi cereri". Palestinienii nu sint multumiti de "Planul Clinton" In timp ce Israelul a anuntat ieri ca accepta ideile lui Clinton, ca baza de negocieri, Autoritatea Palestiniana a respins aceste propuneri: "Nu putem accepta ideile lui Clinton ca baza pentru viitoare negocieri sau un viitor acord. Clinton nu a luat in considerare rezervele lui Arafat, si aceste idei nu ofera poporului nostru drepturile lor legitime". ISABELLA ALEXANDRESCU Bill Clinton vrea numai pace la sfirsit de mandat. Si in familia presedintelui american vremurile "furtunoase" s-au incheiat, fapt demonstrat de sarutul tandru schimbat de Bill Clinton si sotia sa ieri, dupa ce Hillary a depus juramintul simbolic in calitate de senator democrat al statului New York. Aproximativ 3.000 de simpatizanti democrati, reuniti in imensa sala a Madison Square Garden, au asistat la ceremonia de depunere a juramintului. Imbracata intr-un taior violet, Hillary Clinton a fost ovationata indelung in momentul in care a aparut alaturi de sotul si fiica ei, Chelsea. Hillary Clinton a intrat astfel in istoria politica a Statelor Unite, devenind prima sotie a unui presedinte in exercitiu aleasa in Congresul american. ( L.C. ) Flash Populatia UE creste mai mult din imigrari decit din nasteri La 1 ianuarie 2001, populatia tarilor membre ale Uniunii Europene totaliza 377,6 milioane locuitori, cu 0,3 la suta mai mult decit in anul precedent, a comunicat Oficiul european de statistica "Eurostat". Cresterea naturala a populatiei totale a celor 15 state ale Uniunii (nasteri minus decese) a reprezentat 343.000 de persoane. Soldul migratoriu pozitiv a reprezentat si el 816.000 de persoane. Per total, cresterea populatiei UE in anul 2000 a fost de 1,16 milioane de locuitori, fata de 1 milion in 1999, mentioneaza "Eurostat". ( C.V. ) Britanicii s-au saturat de raiduri in Irak Guvernul britanic va propune viitoarei administratii americane a presedintelui George Bush sa puna capat raidurilor aeriene americano-britanice in sudul Irakului, se arata intr-un articol din cotidianul "The Guardian". Din 1992, avioanele americane si britanice survoleaza regulat zona de excludere aeriana pe care cele doua state au impus-o in nordul Irakului, dupa razboiul din Golf din 1991. Ministerul britanic al Apararii a cheltuit peste 1,28 miliarde de euro pentru a realiza supravegherea acestei zone. In plus, opinia publica din Marea Britanie este nelinistita din ce in ce mai mult de raporturile ONU care vorbesc despre victime civile ale raidurilor aeriene americano-britanice, iar mai multe tari, intre care Franta, au criticat urmarile raidurilor in sudul Irakului. ( C.M. ) Nord-coreenii beau ca sa uite cum traiesc Infometati si privati de energie electrica, nord-coreenii sint "la capatul puterilor" si sfirsesc din ce in ce mai des prin a deveni alcoolici, afirma un medic german, recent expulzat din aceasta tara de regimul comunist de la Phenian. "Exista multe cazuri de alcoolism. Este singura bucurie care le-a mai ramas", a declarat doctorul Norbert Vollersten, membru al organizatiei medicale germane Komittee Cap Anamur. Medicul a afirmat ca nord-coreenii se tem de detentiile arbitrare si tortura, aceasta din urma fiind o practica obisnuita. Vollersten a declarat ca toate acestea aduc populatia la exasperare si cum bautura este mult mai ieftina decit mincarea, nord-coreenii beau orice si in cantitati mari. Locuitorii capitalei nord-coreene sint supravegheati tot timpul, pe strada sau in restaurante. "Muncitorii traiesc in conditii foarte dure, iar agricultorii sint intr-o situatie disperata", a afirmat medicul german. ( C.M. ) Bill Clinton si Britney Spears, pe listele electorale din Peru Numele presedintelui american Bill Clinton si cel al vedetei pop Britney Spears figureaza printre multe altele trecute pe listele de semnaturi necesare inregistrarii in cursa electorala prezidentiala a viitorilor candidati la functia suprema in stat din Peru, relateaza cotidianul "OJO", citat de Reuters. Oficialii comisiilor electorale care au inceput sa verifice listele cu zeci de mii de semnaturi depuse la tribunale au mai descoperit ca unii peruani s-au dat drept presedintele rus Vladimir Putin, precum si drept legenda fotbalului brazilian, Pele, sub numele sau intreg: Edson Arantes do Nascimento. ( C.V. ) Crestinismul, pedepsit cu moartea in Afganistan Mohammad Omar, seful regimului taliban aflat la putere in Afganistan, a publicat ieri, la Kabul, un decret prin care stabileste pedeapsa cu moartea pentru toti afganii musulmani care se convertesc la crestinism sau iudaism, se arata intr-un comunicat oficial, citat de Radio Charia. Decretul mullahului Mohammad Omar stipuleaza totodata ca orice persoana care este prinsa ca vinde "literatura antiislamica" va fi condamnata la cinci ani de inchisoare. In textul decretului se afirma ca militia talibana a descoperit ca anumite persoane din strainatate au pus la cale numeroase comploturi pentru convertirea musulmanilor la crestinism. Decretele emise de mullahul Omar sint considerate legi in Afganistan, tara controlata in proportie de 90 la suta de talibani. El a interzis deja muzica si televiziunea si le-a anulat femeilor dreptul de a studia sau de a avea serviciu. ( L.C ) Maratonul nudistilor Neozeelandezii au avut ideea trasnita de a organiza un concurs de alergare in pielea goala, la lacul Tekapo, transmite Reuters. Lasind pudoarea deoparte, s-au inscris in cursa 65 de persoane de toate virstele. Cei care au urmarit cursa nu s-au putut abtine sa nu zimbeasca, deoarece alergatorii, desi goi-pusca, nu au renuntat la incaltari si sosete si nici la bonete, sepci sau palarii cu boruri largi. Neozeelandezilor li s-au alaturat si britanici, canadieni, olandezi si australieni. (I.A.) Ciorba de fosile Proteinele pot "supravietui" in oase timp de sute de mii de ani, daca nu chiar mai mult, au anuntat cercetatorii britanici, mentionind cu umor ca descoperirea lor poate servi atit la prepararea unei gustoase ciorbe din fosile, cit mai ales la izolarea proteinelor si a ADN-ului din oase fosilizate. Potrivit "The New Scientist", biologul Matthew Collins, de la Universitatea Newcastle upon Tyne, afirmase inca din 1992 ca a detectat osteocalcina, o proteina intilnita in oase, in fosile vechi de 75 de milioane de ani. Cum comunitatea stiintifica a primit cu scepticism aceasta informatie, Collins si echipa lui de cercetatori au lucrat asiduu la dezvoltarea unei tehnici reproductibile care sa permita izolarea osteocalcinei. Recent, Collins a reusit sa dovedeasca indubitabil ca aceasta proteina poate supravietui in oase timp de cel putin 200.000 de ani, daca se afla aproape de mineralele prezente si ele in os. ( C.V. ) 