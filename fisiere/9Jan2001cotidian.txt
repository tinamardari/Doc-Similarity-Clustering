 Razboi printre uluci Familia Micle si-a dat in judecata vecinii si cere 1,5 miliarde despagubire pentru ca si-au botezat ciinele cu numele fiicei lor Catalina Micle din orasul Stei, judetul Bihor, a depus o plingere impotriva vecinilor, familia Botisel. Iuliana, Traian si Eugen Botisel sint acuzati ca "isi cheama ciinele cu numele Sandi, nume pus special ca sa-mi insulte fiica minora Maris Alexandra - Sandi" si li se pretind daune morale de 1,5 miliarde lei (500 de milioane de fiecare membru al familiei). Reclamanta sustine, in actiunea intentata, ca vecina sa Iuliana i-a adresat fiicei sale "cuvinte jignitoare de cind s-a nascut, fara ca aceasta sa-i zica nimic". "Nu o data, a strigat dupa fetita copila-copilita, ceea ce la noi inseamna copil din flori. Fetita a venit si m-a intrebat ce inseamna. Iuliana imi asteapta fetita cind vine de la scoala si o ameninta ca o arunca sub masina". Pe rolul instantei de judecata se mai afla un proces intre familiile Micle si Botisel, prin care revendica fiecare patru metri patrati de teren. In plus, Catalina Micle sustine ca vecina sa Iuliana practica diverse "ritualuri" pentru a-i face rau. "Mi-a pus ulei si tamiie la zidurile casei. Am vrut s-o bat, dar nu mi-am pus mintea cu ea", spune Catalina. MIRUNA IONESCU In Top 100 la Romania Actualitati, "Prieten drag" - melodia secolului Radio Romania Actualitati a pus la cale in luna decembrie un soi de concurs in urma caruia s-a realizat TOP 100 - cele mai frumoase melodii romanesti ale secolului. Totul a fost organizat de redactia muzicala de specialitate a emisiunii "O melodie pentru fiecare", care este difuzata in fiecare dimineata, intre orele 8.00 si 9.00. Timp de o luna, ascultatorii postului de radio au telefonat sau au scris, exprimindu-si preferintele. S-au inregistrat peste 10.000 de apeluri telefonice si scrisori, in urma carora s-a realizat ierarhizarea celor mai frumoase melodii romanesti ale secolului. Din cele o suta de melodii din top vi le prezentam pe primele zece: 1. "Prieten drag", interpreta Pompilia Stoian (muzica R. Serban/text C. Cirjan); 2. "Sa mori de dragoste ranita", Angela Similea (M. Dragomir/A. Storin); 3. "Tangoul de demult", Ilona Motica (G. Dendrino/G. Mihalache); 4. "Frumoasa mea", Marcel Pavel (O. Komornyk/M. Pavel); 5. "Sa nu-mi iei niciodata dragostea", Holograf (muzica si text Holograf); 6. "Tarancuta", Dan Spataru (I. Vasilescu/N. Constantinescu); 7. "Lalele", Luigi Ionescu (T. Popa/A. Storin); 8 "Buna seara, iubito", Loredana Groza, Ion Caramitru (A. Enescu/L. Avramescu); 9. "Romanta fara ecou", Mondial (R. Vanica /I. Minulescu); 10. "Te astept sa vii", Mirabela Dauer (I. Tudor/A. Andrei). IUSTINA MUNTEANU Amor in luna lui Gerar Bobi de la TVR 2 s-a cuplat cu Gabi de la Indigo La cei 17 ani pe care-i are, Gabi Modorcea, una dintre cele doua gemene care formeaza trupa Indigo, a cunoscut si ea primii fiori ai dragostei. Adolescenta este indragostita lulea de Bogdan Voicu (22 de ani), alias Bobi, prezentatorul emisiunii "Cinci pentru natiune", de la TVR 2. Desi interpreta neaga faptul ca ar avea o idila cu Bobi, cei doi au fost vazuti impreuna prin oras, la brat sau tinindu-se de mina, si prin diverse cluburi. Mai mult decit atit, Gabi si Bobi au petrecut impreuna Revelionul, trupa Indigo fiind invitata in direct la editia speciala a emisiunii "Cinci pentru natiune", din ultima noapte a mileniului doi. Bobi nu a confirmat relatia sa amoroasa cu geamana de la Indigo, dar nici n-a infirmat-o. "Pot sa spun doar ca imi place foarte mult de ea. Pe linga faptul ca este frumoasa, este si inteligenta. Cu putine fete de virsta ei gasesti ce sa vorbesti". Cei doi s-au cunoscut in luna noiembrie, cind surorile Modorcea au aparut pentru prima data in cadrul emisiunii "Cinci pentru natiune", la insistentele prezentatorului, inca de pe atunci mare fan al gemenelor. Dupa o perioada de tatonari, relatia dintre Gabi si Bobi a depasit barierele amicitiei, iar din luna decembrie formeaza un cuplu. Chit ca geamana de la Indigo nu recunoaste acest lucru. CLAUDIA VOICU Un nou post de televiziune "Romania de miine" O televiziune cu program de invatamint la distanta si-a inceput recent activitatea. Fundatia "Romania de miine", care detine si Universitatea "Spiru Haret", a obtinut licenta de emisie prin satelit de la CNA pe 12 septembrie 2000. Programa prezentata atunci in fata Consiliului, in vederea aprobarii, a ridicat probleme pentru ca nu era definitivata. Postul emite deocamdata cursuri si reportaje, dar grila pentru care a obtinut licenta presupune o productie proprie in procent de 98%, din care programe de informare 6%, universitare 84%, filme 2% si divertisment 6%. In plus, se preconizeaza difuzarea de emisiuni inregistrate in proportie de 2% si publicitate tot 2%. Aceasta televiziune cu capital romanesc 100% isi propune sa emita 24 de ore din 24. Ea va putea fi receptionata in toata tara de posesorii de antene parabolice, dar va fi preluata si de societatile prin cablu cu care televiziunea a semnat deja contracte. Investitia de aproape doua milioane de dolari si dotarea cu tehnica de ultima ora au atras si jurnalisti de la alte televiziuni. Presedintele ei este Aurelian Bondrea - rectorul Universitatii "Spiru Haret", iar directorul general al postului este Nicolae Stanciu - fost director tehnic in TVR. Stoica Meteleanu, venit tot din TVR, este director de programe, iar Mircea Baciu este director de comunicatii. Victor Ionescu va conduce departamentul de stiri. Intr-o prima faza, va exista un singur buletin de stiri pe zi. Desi nu s-a fixat inca o data exacta, se pare ca primul jurnal va fi difuzat in cel mult o luna si va fi prezentat de Sanda Nicola, fosta prezentatoare la Prima TV. Liliana Braga, care a prezentat Meteo la Prima TV, va fi, de asemenea, prezentatoare la "Romania de Miine". Ilie Nicola, producatorul emisiunilor sportive de la Antena 1, este producatorul general al noii televiziuni cu program de invatamint la distanta. In total, aceasta are 40 de angajati cu contract de munca si 10 colaboratori care vor lucra in studiourile din sediul Universitatii din Aparatorii Patriei. IRINA DUMITRESCU Asta-seara, la Prima TV, Yasmine Bleeth, in SF-ul "Lacul" Yasmine Bleeth, cea pe care ati admirat-o in seria "Baywatch", revine pe ecrane intr-o productie de televiziune din 1998 - "Lacul". Yasmine este o asistenta care, sosita in orasul natal dupa o absenta indelungata, descopera ca linistita localitate s-a transformat intr-o zona crepusculara. Un barbat la a carui inmormintare asistase cu multa vreme in urma traieste, tatal ei bolnav incurabil este acum complet refacut, prietenii din copilarie se poarta ca niste straini. Tinara asistenta incearca sa faca lumina in acest caz. Focoasa Yasmine Bleeth, ajunsa la 32 de ani, nu a aterizat in industria show-business-ului din intimplare. De mica a intrat in lumina reflectoarelor. Si-a inceput cariera la numai sase luni, intr-o reclama la cosmetice pentru bebelusi si a continuat cu un spot la faimoasa Max Factor, la virsta de sase ani. Nascuta si crescuta in New York, Yasmine s-a instruit in marele oras american, la prestigioasa Scoala a Natiunilor Unite, unde a invatat sa fie selectiva. Astfel, a inceput prin a refuza un rol in "Beverly Hills 90210" si a sfirsit prin a fi Caroline Holden, vreme de patru ani, in seria televizata "Baywatch". (C.P.) Un viitor cotidian Incepind de azi, METROBUS - singurul ziar gratuit al bucurestenilor - va aparea de trei ori pe saptamina: marti, miercuri si joi, demers publicistic ce pregateste o viitoare intilnire cotidiana cu cititorii, asa cum se intimpla cu ziare similare in marile capitale europene. Eclipsa de Luna nu poate fi vazuta de toti romanii Eclipsa totala de Luna care va avea loc in aceasta seara nu va putea fi vazuta integral de pe teritoriul Romaniei, ne-a informat Ortansa Jude, meteorolog de serviciu la I.N.M.H. Prognoza meteo pentru noaptea de 9 spre 10 ianuarie arata ca un front noros va acoperi partea de sud si de est a teritoriului. Sanse ceva mai mari pentru observarea fenomenului le-ar putea avea locuitorii din Banat si Crisana. Intrarea Lunii in penumbra se va produce la ora 19.43, inceputul eclipsei totale va avea loc la 21.49, momentul fazei maxime va fi inregistrat la 22.20, iar iesirea din penumbra va fi la ora 0.57. EUGENIA MIRCESCU De cind n-a mai vazut-o Brenciu, Pamela s-a mai schimbat putin Proaspat sosit din America, Horia Brenciu a incercat, luni, sa-si faca revenirea in forta la emisiunea "Neata", de la Antena 1. La "Revista presei", citind in "Evenimentul zilei" o stire despre Pamela Anderson si uitindu-se la fotografie, Brenciu a zis, cu autoritatea unuia ce abia se despartise de frumoasa americana: "Asta nu-i Pamela. Credeti-ma pe mine"! Cu tot respectul pentru competenta lui Horia in materie de femei si nuduri, il sfatuim sa caute apasat in www.allceleb.com/pam. Acolo se afla si fotografia publicata de noi si multe, multe alte Pamele, in ipostaze dintre cele mai atragatoare. IOANA MIHAI Odinioara vedete de televiziune, Ce-au fost si ce-au ajuns Televiziunea este locul de munca cel mai rivnit de persoanele care au visat dintotdeauna sa ajunga vedete. Si indiferent ca sint chimisti, ingineri sau actori de profesie, multi oameni bat la poarta acestei institutii, in speranta ca, peste noapte, vor cistiga fani, ca lumea ii va opri pe strada pentru un autograf, ca vor intra in rindul V.I.P.-urilor. Exista o atractie pentru camera de luat vederi exact ca a fluturelui spre lampa. Dar, in timp, posturile de televiziune isi schimba grila de programe, renuntind la emisiunile care nu au inregistrat audienta si, implicit, nu au atras publicitate. Sau, pur si simplu, a incetat un contract de colaborare, semnat pe o perioada determinata. Pentru ca au avut emisiunea lor si chiar s-au bucurat de o perioada de gratie, noi am facut o lista cu fosti prezentatori de televiziune. Ii readucem in atentia dumneavoastra, pentru a va satisface simpla curiozitate de a afla cu ce se ocupa acum acestia. Vor reveni oare in calitate de prezentatori TV, vor mai straluci vreodata in lumina reflectoarelor? Cosmin Sofron traduce filme de desene animate si joaca in piese de teatru Cosmin Sofron, actor, fost prezentator al emisiunii "Jumatatea ta", de la ROMANIA 1: "Mi-a facut placere sa lucrez aproape un an la postul national de televiziune. Dar contractul a incetat, asa ca am revenit la munca mea din teatru. Totusi, pe poarta televiziunii tot mai intru, caci traduc filme de desene animate si, in plus, pun voci. Iar ca o surpriza, dar nu spun mai mult, e faptul ca s-ar putea sa revin pe micul ecran. Sint in negocieri cu un post de televiziune". Oana Fingu spune ca televiziunea este un capitol incheiat Oana Fingu, absolventa a Facultatii de Limbi Straine (romana-engleza), fosta prezentatoare a emisiunii "Observator", de la Antena1: "Am renuntat la televiziune, desi la inceput am suferit enorm, caci aveam in spate citiva ani de viata de stirist, acceptind postul de consilier in probleme de presa la Ministerul Afacerilor Externe. Acum am avansat. Sint director de cabinet la secretariatul lui Cristian Niculescu. Am obtinut in vara gradul de secretar lll si sint foarte fericita. Nu cred ca ma voi mai intoarce vreodata pe micul ecran. E un capitol incheiat". Alexia Cinzeaca nu mai spera in relansarea postului Tele 7 abc Alexia Cinzeaca, chimista, fosta prezentatoare a emisiunilor "Secretele modei" si "Buna dimineata, Romania!", de la Tele 7 abc: "Am lucrat trei ani aici. Conducerea acestui post s-a schimbat de curind, emisiunea matinala n-o mai prezint din vara, asa ca m-am gindit sa vin cu noutati pentru telespectatori (am prezentat trei proiecte noi de emisiuni de divertisment). Sper sa mi se aprobe unul dintre ele. Din cite am auzit, se doreste, mai degraba, sa se investeasca bani in achizitionarea unei aparaturi performante. Nimanui nu-i sta mintea la realizarea unor emisiuni caci costa, nu gluma! Se zvoneste ca va avea loc o relansare a postului, dar nu pot spune nici daca si nici cind". Mirela Dobre si Serban Diaconescu garanteaza 100% ca vor reveni pe micul ecran Mirela Dobre si Serban Diaconescu, ea - jurnalista, el - cercetator, prezentatori ai emisiunii "Rendez-vous la Tele 7 abc": "Am prezentat si realizat timp de cinci ani aceasta emisiune de divertisment. Dar, in urma cu doua luni, mai exact de cind s-a instalat noua conducere, cam toate emisiunile au fost scoase din grila de programe. Iar prezentatorii au plecat care incotro. Am fi dat si noi cu fuga, dar m-am sfatuit cu sotia mea, Mirela Dobre, si am ajuns la concluzia ca mai putem astepta putin. Noi vrem sa realizam o noua emisiune de divertisment, tot aici, dar nu stim daca mai sintem doriti. Avem o propunere de transfer la alt post de televiziune, dar vom pleca doar daca nu vom avea de ales. Oricum, ne vom intoarce pe micul ecran. Garantat 100%". Sanda Nicola va prezenta stirile la noul post de televiziune "Romania de miine" Sanda Popa (Nicola), absolventa a Facultatii de Comunicare si Relatii Publice, fosta stirista si prezentatoare a emisiunii matinale la PRIMA TV: "In acest an m-am ocupat de campania electorala a unui partid, prin intermediul unei firme de marketing politic. Dar, n-am uitat de televiziune si chiar voi reveni in scurt timp, in calitate de prezentatoare a buletinului de stiri la noul post, "Romania de miine" (va incepe sa emita cam peste o luna). Ma bucur ca seful meu este Victor Ionescu, caci voi avea ce invata de la el, in materie de stiri". Alexandru Macavei este director de programe la Radio 21 Alexandru Macavei, absolvent A.S.E. (Economia mediului), fost prezentator al emisiunii matinale de la PRIMA TV: "Am renuntat la televiziune anul trecut, asa ca acum am ramas cu marea mea dragoste, radioul. Indeplinesc functia de director de programe la Radio 21 si, in plus, prezint emisiunea «Tropical Party». M-as intoarce pe micul ecran, daca as avea o propunere tentanta. Insa, nu vreau sa mai aud de emisiuni matinale, fiindca este foarte greu sa prezinti atitea ore, nauc de somn". SIMONA ECOVOIU Consumatorii de droguri au asteptat inceputul noului an pentru a abandona viciul Coada la dezintoxicare De citeva zile, Centrul-Pilot pentru Toxicomani din cadrul Spitalului de Psihiatrie "Alexandru Obregia" a fost luat cu asalt de drogatii care vor sa se interneze pentru dezintoxicare. La poarta singurei sectii din tara specializate in tratarea acestei probleme stau la coada, in fiecare zi, cite 15-20 de persoane. Medicii au ajuns in situatia sa intocmeasca liste de asteptare pentru cei care vor sa se interneze. De Sarbatori, dealerii au facut reduceri de pret Parintii tinerilor narcomani care stau la coada sint disperati: "Spuneti-ne ce sa le facem sa nu se mai drogheze, nu vrem sa-i internam", spune mama unuia dintre acestia. "Stam aici de la sapte dimineata si nimeni nu ne baga in seama. S-a facut ora unu si curind se termina programul. Nici macar nu iese cineva care sa ne spuna daca stam sau nu degeaba", se pling parintii disperati. Citiva tineri care vor sa se interneze comenteaza ultimele preturi ale stupefiantelor si isi recomanda reciproc distribuitorii "rentabili" : "La Florin s-au facut reduceri mari de sarbatori: s-a dat bila cu o suta de mii", povesteste un baiat pipernicit, care nu pare sa aiba mai mult de 18 ani. "Bomba" o lanseaza insa altul, care pare ca are mai multa "experienta": "De unde fac rost eu, e trasnet: daca iei toata saptamina din acelasi loc, iti da o doza gratis". Parintii isi asculta odraslele cu ingrijorare, insa nu se mai obosesc sa le reproseze ceva. Retras pe o banca, un baiat simpatic si durduliu imi spune ca de curind a implinit 18 ani: "M-am apucat de droguri de un an si jumatate si, pentru prima data, sint hotarit sa ma las. Mi-am spus ca asa o sa incep anul bine. Nu m-am injectat niciodata, am fumat doar heroina". "De anu' asta, ma las!" Dupa gratiile centrului stau alti 25 de tineri care au avut norocul sa prinda un loc la dezintoxicare. Prin ochiul de la plasa unui geam, un tinar trist vorbeste cu mama lui: "Iti dau farfuriile de la mincare miine. Sa nu mai vii asa tirziu!". Abia tinindu-si ochii deschisi, se plimba pe holuri o fata. Dupa o usa din fier se aud tipetele alteia: "Lasati-ma la W.C". O infirmiera ii deschide usa si o urmareste atent. Singurul medic al centrului, dr. Lucian Vasilescu, medic primar psihiatru, se declara neputincios in fata afluxului mare de cereri: "Avem 16 paturi pentru baieti si 9 pentru fete. Pentru prima data de la redeschiderea centrului s-au ocupat si toate paturile fetelor. Pe lista de asteptare se afla deocamdata zece persoane, plus toti cei care asteapta la poarta. Cum se elibereaza un pat, primul de pe lista ocupa locul ramas liber". Dr. Vasilescu spune ca, pentru cei aproximativ o mie de toxicomani, citi se estimeaza ca sint in Bucuresti, acest centru a devenit neincapator. "Este nevoie de mai multe sectii de dezintoxicare pentru a face fata numarului mare de solicitari sau de extinderea celui care exista deja". Medicii pun pe seama inceputului de an afluxul de tineri care cer sa fie internati pentru dezintoxicare: "De anu' asta, ma las de droguri", isi spun multi dintre ei. De la redeschiderea centrului in august 2000, au fost internati peste 400 de toxicomani. Cura pe care o propun medicii dureaza aproximativ trei saptamini. Multi dintre ei nu au insa rabdare sa termine tratamentul: dupa zece zile, cind incep sa se simta mai bine, cer sa mearga acasa. Mai putin de zece la suta din cei care trec pragul acestei sectii reusesc sa renunte definitiv la droguri. Disperarea mamelor nu-i impresioneaza pe paznici Parintii disperati continua sa stea la coada, avind grija ca nimeni sa nu intre "in fata". Sectia de dezintoxicare este strajuita de garduri inalte, special construite pentru a domoli "avintul" tinerilor. Paznicul le spune celor care asteapta ca doctorul nu mai consulta si le cere sa revina a doua zi dimineata. Vestea stirneste nemultumirea parintilor care se afla in pragul unei crize de nervi. Un tinar barbos, care pina atunci statuse calm, incepe sa dea cu picioarele in gratii si sa tipe: "Domnu' doctor, iesiti sa vorbiti cu noi!" Mamele abia isi tin lacrimile: "Ce sa facem cu ei, unde sa-i ducem? Daca nu le dam nimic, ajung iar pe strada sa-si cumpere droguri". "Nu vrem sa-i internati. Vrem doar sa ne dati un sfat, spuneti-ne ce sa le facem", striga o femeie. Ca sa nu plece asa cum au venit, parintii cer sa se faca liste cu numele celor prezenti. Propunere pe care "cerberul" portii refuza s-o ia in considerare. Resemnati, o buna parte din cei prezenti pleaca, hotariti sa vina mai devreme a doua zi. GETA ROMAN De astazi, in Bucuresti, incepe, Sezonul de "vinatoare" la debransati De astazi, municipalitatea demareaza "operatiunea rebransarea". Anuntata cu surle si trimbite drept o actiune menita sa ii ajute pe bucuresteni sa treaca iarna avind caldura in apartamente, decizia de rebransare gratuita a celor 4.300 de apartamente debransate de la reteaua de termoficare nu are, practic, nici o acoperire financiara. Regia de Termoficare a Capitalei este pusa in ipostaza de "zina buna" pentru bucurestenii care nu sint in stare sa-si plateasca intretinerea, desi ea insasi traieste de pe o zi la alta: datoriile catre furnizori s"nt de ordinul miliardelor. Asa ca Radet nu are nici o garantie ca cele 340 de asociatii de locatari debransate din cauza datoriilor vor putea acum, dupa rebransare, sa-si achite facturile la apa calda si caldura. Ca sa nu mai vorbim despre cum va fi in stare bucuresteanul sarac, care s-a debransat de la retea tocmai pentru ca stia ca nu are bani pentru intretinere, sa ajunga la zi cu facturile. Insa edilii, sub deviza "guvernul va gasi solutii de protectie sociala", sustin ca, o data rebransat, omul poate beneficia si de ajutor din partea statului. Mai mult, daca se rebranseaza, drept "recompensa", va beneficia din partea Radet de o serie de facilitati. Costul operatiunii: 3 miliarde de lei In cadrul unei sedinte, primarii de sectoare, conducerea Radet si viceprimarul general al Capitalei, Ioan Enciu, au dat verdictul: astazi incepe rebransarea gratuita a celor 4.300 de apartamente care au fost debransate de la reteaua de termoficare fie din cauza datoriilor acumulate la intretinere, fie la cerere. Rebransarea va costa circa 3 miliarde de lei (pentru un singur apartament variaza intre 200.000 si 400.000 de lei) si va fi suportata de catre primariile de sector. Potrivit viceprimarului Enciu, rebransarea se va face in urma unei inventarieri, pe teren, a tuturor locuintelor debransate si numai cu acordul locatarilor. Chiar daca refuza rebransarea, bucuresteanul trebuie sa semneze, cu primaria, un proces-verbal care sa ateste ca nu este de acord cu aceasta actiune. In cazul rebransarii, beneficiarul trebuie sa se oblige, printr-un acord scris semnat cu primaria, ca isi va plati la zi facturile la apa calda si caldura. Dar, in cazul in care nu-si va respecta angajamentul, Radet n-are decit sa il debranseze din nou. "Lipsa banilor va fi suplinita prin masuri de protectie sociala" Viceprimarul Enciu sustine ca bucurestenii nu trebuie sa ezite sa se rebranseze, din cauza lipsei banilor: "Nu trebuie sa-si faca griji in ceea ce priveste cheltuielile cu intretinerea. Lipsa banilor va fi suplinita prin masuri de protectie sociala, cum ar fi Ordonanta 162, privind acordarea ajutoarelor de caldura pentru familiile nevoiase. Guvernul analizeaza acum si posibilitatea aplicarii Ordonantei 270, privind stergerea datoriilor acumulate in iarna trecuta la intretinere de catre acei proprietari care in luna noiembrie erau la zi cu plata facturilor. Se vor gasi in mod sigur solutii". Primarii de sector sustin ca sint singurii care ar putea avea probleme de pe urma acestei operatiuni pentru ca ei trebuie sa suporte costurile rebransarii. Cit despre bucuresteni, ei n-au decit de cistigat, spun primarii. "Bucuresteanul trebuie sa-si ia angajamentul ca va plati si sa se rebranseze acum pentru ca mai incolo va costa foarte mult. Dar n-o sa facem bine cu forta", a declarat Eugen Plesca, primarul sectorului 3 al Capitalei. Mai mult, edilii promit ca bucurestenii care se vor rebransa si cei care isi vor plati la zi facturile la apa calda si caldura vor beneficia de facilitati ca plata reparatiilor la reteaua de termoficare si la montarea contoarelor pentru consumul de energie termica. MONA STOICA Torta vie in barul "edilului" Primarul din Cirta a stins cu apa un taran care si-a dat foc Un barbat din localitatea Cirta, judetul Sibiu, s-a autoincendiat din cauza ca, de zece ani, sufera de diabet si nu mai suporta sa mearga saptaminal la dializa. Tertulian Muntean (43 de ani) nu este la prima tentativa de sinucidere, el a incercat in trecut sa se otraveasca cu medicamente si sa se spinzure. Simbata seara, in jurul orei 22.30, barbatul a mers in discoteca al carei proprietar este primarul comunei. In interior se aflau 30 de clienti care asteptau inceperea distractiei. La un moment dat, Tertulian Muntean a scos din buzunar o sticla de 1 litru cu diluant, a turnat lichidul peste haine si a dat foc cu o bricheta. Individul a inceput sa arda ca o torta vie, iar angajatii localului au sarit sa inabuse flacarile cu niste fete de masa. Primarul comunei, Cristian Magheru, aflat in discoteca, a sarit si el in ajutorul sateanului, pe care l-a stropit cu un furtun cu apa. In final, barbatul sinucigas a ajuns la spital cu arsuri pe 15% din suprafata corpului. Suparat de pagubele pricinuite de satean in propria discoteca, primarul Magheru ne-a marturisit ca ii va interzice individului sa mai calce in barul sau. MADALINA SCUTELNICU La Tirgu-Mures, Functionarii "patati" din primarie, la cimitir La sfirsitul anului, primarul Dorin Florea a cerut cetatenilor din Tirgu-Mures sa depuna plingeri impotriva functionarilor din primarie. Majoritatea celor vizati erau acuzati de trafic de influenta, luare de mita, fapte pentru care s-au depus plingeri si la Politie sau Parchet. Chiar daca in aceste cazuri organele abilitate au dat solutia neinceperii urmaririi penale, Florea spune ca functionarii in cauza nu pot fi priviti ca niste oameni cinstiti si trebuie judecati de o instanta morala. Acestia vor fi trimisi in alte locuri de munca, care tin tot de primarie, de exemplu paznici la cimitir. CORA MUNTEAN Restructurari "la singe" in Educatie In noul Minister al Educatiei si Cercetarii vor lucra, incepind din acest an, cu 165 de persoane mai putin decit pina acum. O data cu numirea prof. Ecaterina Andronescu in functia de ministru s-a produs si comasarea Agentiei de Stiinta si Cercetare cu Ministerul Educatiei Nationale. In MEN lucrau 295 de persoane, in cadrul Agentiei - 110, iar la Institutul de Stiinte ale Educatiei, care a intrat in componenta noului minister,149 de angajati. Prof. Ecaterina Andronescu a declarat ca "restructurarea cu 30 la suta din posturi se impunea, deoarece schema de personal a fost supradimensionata". Personalul restructurat se va intoarce la catedra. In ceea ce priveste functiile de conducere din MEC, pina la ora actuala a fost numit secretarul de stat pentru invatamintul superior, prof. Radu Damian, care vine de la Facultatea de Instalatii a Universitatii Tehnice de Constructii Bucuresti, si Adrian Cimpurean, in functia de secretar de stat pentru cercetare. Ministrul Andronescu a apreciat ca cea mai grea decizie va fi cea a numirii secretarului de stat pentru invatamintul preuniversitar, "pentru ca este cel mai dificil si mai delicat domeniu din invatamint". ROBERTA VORNICU Corturi, carute, ghioc Tiganii vor avea muzeu Regele international al rromilor, Florin Cioaba, a obtinut aprobarea Ministerului Culturii pentru infiintarea Muzeului National al Rromilor. Dupa Ungaria si Statele Unite, Romania ar fi a treia tara din lume in care va exista un astfel de muzeu. Regele Cioaba afirma ca isi doreste ca intr-un spatiu format din citeva camere, amenajate probabil in perimetrul Muzeului Traditiei Populare "Astra" Sibiu, sa fie expuse porturi populare tiganesti, corturi, carute. "Ar fi un cadru propice pentru turnarea unui film. Vreau sa surprind si aspecte din Holocaustul rromilor, ca sa stie etnicii nostri toata istoria lor si sa ne pastram identitatea. Avem nevoie de bani pentru implinirea acestui vis in care vom fi sprijiniti de Organizatia Mondiala a Rromilor. Nu vreau sa dezamagesc pe nimeni, dar cred ca abia in doi ani vom putea merge sa vizitam acest muzeu" . (M.S.) Austeritate sa fie, dar nu la noi Consiliul Judetean Calarasi a cheltuit peste un miliard de lei pe trei autoturisme Conducerea Consiliului Judetean Calarasi a hotarit achizitionarea, in ultimele zile ale anului 2000, a trei autoturisme noi marca Daewoo. In conditiile in care majoritatea primariilor din judet se zbat sa functioneze cu doar citeva milioane de lei in cont, din bugetul judetean s-au cheltuit aproximativ 1,1 miliarde de lei pentru cumpararea unei limuzine Leganza si a doua autoturisme Cielo. Presedintele Consiliului judetean, Mihai Arbagic, avea pina acum la dispozitie un autoturism Espero, iar vicepresedintii, autoturisme Cielo. PETRONEL TUDOR Record meteorologic absolut: 22,3 grade Celsius - in luna ianuarie Inca un record de temperatura a fost doborit in primele zile ale acestui an. Duminica, 7 ianuarie, s-au inregistrat 22,3 grade Celsius la Oravita si 22,0 grade Celsius la Resita, valori considerate de meteorologi recordul lunii ianuarie. "Este prima oara in cei peste 100 de ani de cind se fac masuratori in Romania cind inregistram peste 22 de grade Celsius in luna ianuarie. Este un record", ne-a declarat Vladimir Ivanovici, director stiintific la INMH. Cea mai ridicata temperatura de pina acum fusese inregistrata la Rimnicu Sarat pe 2 ianuarie 1984: 21,3 grade Celsius. Meteorologii ne-au precizat ca si ieri valorile temperaturii erau ridicate, dar nu se asteptau sa fie depasit recordul inregistrat cu o zi inainte. Era destul de cald si la munte unde, la Predeal, spre exemplu, termometrele aratau valoarea de 15 grade Celsius, iar la Poiana Brasov - 14 grade Celsius. Lipsa zapezii si a frontului de aer rece sint factorii care au favorizat inregistrarea acestei temperaturi nefiresti. Conform prognozei insa, in urmatoarele patru zile vremea se va raci treptat. EUGENIA MIRCESCU In Alba, comuna Unirea este in pericol sa sara in aer Scurgerile masive dintr-o conducta de transport al gazului metan ameninta in fiecare zi vietile locuitorilor din comuna Unirea, judetul Alba. Sute de metri cubi de gaz se imprastie in atmosfera prin fisurile conductei, existind pericolul unei explozii. Oamenii din comuna sint ingroziti de ideea ca locuintele lor ar putea sari in aer in orice moment si acuza nepasarea autoritatilor care nu si-au gasit timp sa remedieze defectiunile. Conducta de transport alimenteaza cu gaz metan orasul Ocna Mures si este fisurata in mai multe puncte, la circa 100 de metri de primele case din satul Unirea. Primele fisuri au aparut cu circa un an in urma, insa acum s-au transformat in adevarate gauri, prin care gazele ies in atmosfera prin jeturi inalte de citiva metri. Tronsonul defect se afla intre soseaua care leaga DN 1 de orasul Ocna Mures, foarte circulat de autovehicule, si malul drept al riului Mures. "De un an de zile e sparta teava si nu ai ce sa faci", spune Robert Cordos, un localnic care trece zilnic prin zona. "Este sparta in mai multe locuri si trebuie sa o ocolim, ca poate sari in aer, si-i vai de noi". Irina Duca, tot din Unirea, se cruceste cind e intrebata de conducta: "Daca arde aici, arde toata lumea. Doamne fereste sa explodeze". Primarul comunei Unirea, Cristi Metea, a facut in ultimele sase luni numeroase reclamatii si adrese catre Societatea de Transport Gaze Naturale Cluj, dar fara vreun rezultat. "Aici nu sint ape termale, ci gaze naturale. Este o zona intens circulata de rromii care merg sa isi caute lemne pentru foc de pe malul Muresului si de navetistii care merg la Ocna Mures, la serviciu. Daca arunca cineva o bricheta in jetul cu gaz, fara sa vrea, se aprinde automat si arde ca un soarece. Au venit pina acum tot felul de echipaje de la Sucursala de Transport al gazului, au reparat ce au reparat si, dupa citeva zile, gazele au iesit din nou. Nu pot sa-mi explic situatia, numai daca aceste conducte ar fi facute din carton", ne-a declarat primarul Cristi Metea. Directorul Distrigaz Nord, Filiala Alba, inginerul Pavel Bogdan, afirma ca tronsonul de conducte respectiv apartine Sucursalei Cluj a Societatii de Transport Gaze Naturale - punctul de lucru Cimpia Turzii. Pina acum, conducta dintre comuna Unirea si satul Unirea II a fost reparata in mai multe rinduri, insa defectiunile si scurgerile de gaz nu au putut fi oprite definitiv. "Nu imi doresc sa moara oameni, si abia pe urma sa ne bage cineva in seama", spune primarul Cristi Metea. LUCIAN DOBRATER 