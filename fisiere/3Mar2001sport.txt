 "Are un chip angelic si un corp de sirena", suspina dinamovistul Mugur Bolohan, innebunit dupa Paula Seling Mugur Bolohan, fundasul de banda al echipei de fotbal Dinamo, este topit dupa cintecele fredonate de Paula Seling. "Imi plac la nebunie baladele interpretate de Paula. Are o voce asa de suava... Am ascultat-o si am vazut-o de multe ori, la televizor si sint profund impresionat de timbrul ei. De felul meu, sint o fire mai romantica, uneori chiar meditativa", ne-a marturisit "Bolo". Jucatorul intentioneaza sa-i telefoneze frumoasei interprete si sa-i spuna cit de mult o apreciaza. "Stiu ca in aceasta perioada se afla in turneu. Mi-ar placea sa ma intilnesc cu ea, sa vad cum gindeste. Am auzit doar lucruri frumoase despre caracterul ei. Nu pot sa neg si faptul ca are un chip angelic si un corp de sirena. Cum se spune, are o prezenta fizica remarcabila", a adaugat ex-rapidistul. Mugur nu are momentan o prietena stabila si doreste sa o cunoasca pe Paula. Contactata telefonic, Paula, aflata in Bucuresti, s-a declarat ieri magulita de interesul aratat de Mugur. "Fotbalul ma pasioneaza doar in masura in care este vorba despre echipa nationala sau cind vine vorba despre un Campionat Mondial sau European. Cum ar veni, «Hai Romania!». Nu am o echipa de club favorita, insa puteti sa-i transmiteti lui Bolohan ca m-am bucurat atunci cind Dinamo a cucerit, asta-vara, titlul de campioana. Sint flatata de interesul sau. Daca timpul imi va permite, este posibil sa ma si intilnesc cu el", ni s-a confesat baimareanca, recunoscuta pentru bun simt si politete. Paula n-a dorit sa dezvaluie daca are sau nu vreun iubit. DANIEL CONTESCU Flash Singe de miel pe barele portilor Inainte de inceputul returului, programat miine, conducatorii echipei de fotbal Spartak Pleven, liderul ligii a doua bulgare, au apelat la un ritual mai putin obisnuit, menit sa poarte noroc formatiei in a doua jumatate a campionatului. Sub directa supraveghere a presedintelui Liubomir Petrov, trei angajati ai clubului au taiat, in cercul de la mijlocul terenului, un miel de 25 de kilograme, colectind singele animalului intr-un recipient. Dupa ce un preot a sfintit vasul, lucratorii au vopsit barele portilor de pe stadionul "Vulturii albi" din Pleven cu singele mielului. "Este un ritual pe care-l stiu de la bunica mea si care poarta noroc celor care-l practica", a declarat Petrov. Seara, la un restaurant din apropierea arenei, intreaga conducere de la Spartak a participat la o petrecere in cursul careia mielul sacrificat a constituit principala specialitate din meniu.(S.T.) Preot catolic in fruntea arbitrajului din Uruguay Preotul catolic Ernesto Popelka va conduce Comisia Tehnica a Arbitrilor din Uruguay, la cererea cavalerilor fluierului din aceasta tara. In virsta de 50 de ani, Popelka este de profesie psiholog si a jucat fotbal, in tinerete, la Danubio, dupa care a trecut la Nacional Montevideo, evoluind pe postul de atacant. El s-a retras din activitate foarte devreme, dedicindu-se teologiei. Ernesto Popelka a ramas cunoscut in lumea sportului-rege din Uruguay pentru ca a cununat diversi jucatori sau le-a botezat copiii. Pasiunea sa cea mai mare este fotbalul si, intre doua slujbe, are obiceiul sa mearga la stadion pentru a urmari cele mai importante partide din campionatul intern. De asemenea, preotul este moderatorul uneia din cele mai urmarite emisiuni radio, "CX 20 Montecarlo", realizata in capitala Uruguayului. Desemnarea sa in fruntea arbitrajului din statul sud-american a fost posibila in urma unui pact intre doua grupuri: reformatorii, care doresc asanarea fotbalului din Uruguay, si conservatorii care conduc aceasta activitate sportiva de mai multi ani. (D.N.) Din aula, pe gazon Saptamina viitoare va debuta Turneul Studentesc de fotbal in sala, organizat de Academia de Studii Economice Bucuresti, Federatia Romana "Sportul pentru Toti" si Federatia Romana de Fotbal, competitie dotata cu "Cupa Gaudeamus". Intrecerile, la care vor lua parte 14 echipe, reprezentind diverse institute de invatamint superior, de stat si particulare din Bucuresti si unul din Pitesti, urmeaza sa aiba loc in Sala "Ioan Kurnst Ghermanescu" (Sala Polivalenta). Meciurile din grupa se vor juca de luni pina miercuri, iar finalele si festivitatea de premiere vor avea loc vineri. Principalul sponsor al competitiei este "De Silva Intermed Ltd", societate romano-germana patronata de Virgil Calina, absolvent al Academiei de Studii Economice din Bucuresti.(D.N.) Michael Schumacher s-a rasturnat ieri la antrenamente Poftiti in loji, incepe Marele Circ La Melbourne, pe circuitul "Albert Park", se va da startul miine in noua editie a Campionatului Mondial de Formula 1. "Qantas Australian Grand Prix" se afla pentru a sasea oara la Melbourne, iar pista de 5,303 kilometri inconjoara lacul Albert. Acest circuit este recunoscut pentru dificultatea sa, spunindu-se ca aici sint puse la incercare abilitatile tehnice ale echipelor. Febra debutului a cuprins orasul de la Antipozi inca de la inceputul saptaminii, cind cele 11 echipe au ajuns, pe rind, aici. Ultima sosita a fost campioana "en-titre", Ferrari. Casti cu bucluc In prima zi de antrenamente libere, ieri, cel mai bun timp l-a obtinut brazilianul Rubens Barrichello (Ferrari), cu 1:28.965. Acesta a fost urmat de italianul Jarno Trulli (Jordan-Honda), cu 1:29.267, si germanul Michael Schumacher (Ferrari), cu 1:29.284. "Schumi" a fost protagonistul unui accident. In ciuda faptului ca bolidul rosu s-a rasturnat, campionul mondial a declarat ca "nu a fost un impact atit de puternic, mai ales ca nu am lovit zidul. Lovitura a fost destul de blinda si, dupa cum vedeti, sint OK". Si brazilianul Luciano Burti (Jaguar) a suferit un accident, el izbind monopostul de un parapet. Azi vor avea loc calificarile pentru stabilirea pozitiilor pe grila de start. Seria ghinioanelor lui Schumacher a inceput cu citeva zile in urma, atunci cind a fost actionat in judecata de "Sports Europe" pentru nerespectarea contractului exclusiv cu firma producatoare de casti de productie "Bell". Michael, cu de la sine putere, a schimbat casca "Bell" cu cea fabricata de "Schuberth Helme". Instanta i-a dat cistig de cauza firmei "Sports Europe", impunindu-i lui Schumacher sa poarte casti "Bell" sau sa plateasca o amenda de 120.000 de dolari pentru fiecare zi in care opteaza sa nu le foloseasca. Daca germanul va folosi noua casca pe toata perioada sezonului 2001, suma totala se va ridica la 6.120.000 de dolari. O competitie paralela cu Campionatul Mondial? Asociatia Constructorilor de Automobile din Europa (ACEA), la care au aderat firmele BMW, Daimler-Benz, Ford, Renault si FIAT, a amenintat ca va organiza o competitie de Formula 1 paralela cu Campionatul Mondial, pentru a protesta fata de preluarea controlului asupra drepturilor de difuzare a curselor de catre trustul media "Kirch". "Constructorii nu accepta ca organizarea si promovarea competitiilor de Formula 1 sa fie girate de o singura societate de televiziune", au afirmat responsabilii ACEA. Potrivit acestui organism, cursele de F1 trebuie sa fie difuzate in continuare de posturi TV a caror receptionare este gratuita, conform acordului semnat in 1998. In replica, grupul german patronat de Leo Kirch a anuntat ca Marile Premii de Formula 1 vor fi transmise de un post de televiziune pentru a carui receptie nu se percep taxe. "Formula 1 traieste pentru ca atrage publicul, iar acest lucru nu poate fi garantat decit de televiziunea gratuita", a declarat un responsabil al trustului "Kirch". Concernul media a dat asigurari ca nu va interveni in gestionarea drepturilor de televizare si a celor publicitare ale competitiilor de Formula 1, Bernie Ecclestone pastrind conducerea SLEC. Un abonament, 148 de dolari Preturile pentru biletele de acces pe circuitul "Albert Park" sint, ca de obicei, piperate. Dar, pentru fanii "Marelui Circ", nimic nu e prea scump. Un abonament individual (intrare generala) pentru toate cele patru zile (joi-duminica) costa 148 de dolari, iar un abonament de familie (pentru patru persoane) costa 296 de dolari. Pentru o persoana care vrea sa vada doar cursa de miine, tichetul costa 87 de dolari. O rezervare pentru patru zile la tribuna principala (standul Jones, in dreptul primei sicane) costa 528 de dolari. MARGARIT BANUTA Mircea Sandu a calculat o traiectorie ascendenta pentru "tricolori" Nasu' mizeaza pe patru puncte in meciurile cu Italia si Georgia Bilantul fotbalistilor "tricolori" in meciurile disputate de-a lungul ultimelor luni i-a determinat pe membrii delegatiei intoarse ieri din Cipru sa-si etaleze optimismul in perspectiva derby-ului cu Italia, de peste trei saptamini. Insusi Mircea Sandu, presedintele FRF, a dezvaluit, la sosirea pe Aeroportul Otopeni, ca a calculat deja o traiectorie ascendenta pentru echipa nationala de seniori si cea de tineret in sezonul de primavara. "Preconizam sa cistigam zece puncte din cele 12 puse in joc la tineret si seniori in «dubla» cu Italia si Georgia", a enuntat sigur de sine Nasu', ieri dimineata, la doar citeva minute dupa ce pusese piciorul pe pamint romanesc. Desi nu a spus-o explicit, Mircea Sandu se gindeste la patru puncte "luate" de echipa lui Bölöni (egal cu Italia la Bucuresti si victorie cu Georgia la Tbilisi) si alte sase obtinute de trupa lui Ion Moldovan, care ar urma sa cistige ambele confruntari. "Consider ca, daca vom inregistra acest bilant la sfirsitul lunii martie, avem mari sanse sa ne calificam la turneele finale atit la seniori, cit si la tineret", mai crede capul fotbalului autohton. Miriuta nu e inca pierdut Nasu' s-a aratat satisfacut de rezultatele trialurilor facute de Bölöni, in urma carora crede ca nationala a avut de cistigat: "Avem trei jucatori tineri, de mare perspectiva, pe care ne putem baza in viitor". Desi nu a facut nominalizari, se pare ca Mircea Sandu s-a gindit la Radoi, Ghioane si Marius Niculae, jucatori pe care de acum incolo Bölöni ii va chema la toate actiunile "tricolorilor". Nasu' a vorbit si despre Vasile Miriuta, fotbalistul roman care miercuri a debutat in nationala Ungariei: "Il astept pe Bölöni sa vad daca il vrea cu adevarat pe Miriuta. Chiar daca a jucat pentru Ungaria in amicalul cu Bosnia, la FIFA conteaza doar intilnirile oficiale. Miriuta nu este inca pierdut". Selectionerul a parut putin confuz in privinta mijlocasului de la Energie Cottbus: "Ma mai gindesc in privinta lui Miriuta. Deocamdata nu stiu ce sa fac, dar o hotarire o sa iau in cel mai scurt timp". Bölöni a vorbit si despre capitala confruntare din 24 martie, cu Italia: "Echipa noastra este inteligenta. Sper sa fie suficient de inteligenta pentru a tine piept italienilor". "Sageata" crede ca vom invinge Italia Portarul dinamovist Florin Prunea pare cea mai potrivita solutie pentru buturile "tricolore" in acest moment. "Prunaru" s-a aratat foarte transant in privinta confruntarii cu trupa lui Trappatoni: "Trebuie sa gindim pozitiv, sa mergem la victorie cu ei. Daca se va intimpla altfel, eu propun sa nu ne mai prezentam deloc!". La fel de hotarit este si Marius Niculae, exponentul noii generatii. "Sageata" crede ca vom invinge Italia, dar regreta un singur lucru: "As fi vrut sa joc impotriva Italiei macar un minut alaturi de Hagi. Este visul meu". Revenit printre titularii echipei nationale dupa un an si jumatate in care s-a luptat cu accidentarile, "Didi" Prodan si-a aratat si el coltii: "Nu vad cu ce ar fi Italia superioara. Daca sint buni, italienii trebuie sa o demonstreze la Bucuresti, pe teren. Acolo e momentul adevarului pentru toti". MATEI UDREA Dupa ce, in tur, a clasat echipa pe primul loc, Sabau a demisionat din functia de antrenor la "U" Cluj Cu o saptamina inainte de reluarea campionatului de fotbal in Divizia C, Universitatea Cluj-Napoca a ramas fara intreaga conducere tehnica. Ieri, fostul international Ioan Ovidiu Sabau si antrenorii secunzi Stelian Gherman, Zoltan Iasko si Cristian Pojar au renuntat la banca tehnica a echipei de pe malul Somesului. Inaintea antrenamentului programat sa se desfasoare la ora 10.00, Sabau a convocat o sedinta cu toti jucatorii in care i-a anuntat ca demisioneaza. De la aceasta sedinta, Sabau a plecat cu citiva dintre fotbalisti spre hotelul "Sport", unde a avut loc o intilnire la care a participat si conducerea clubului. La discutii au fost prezenti si cei trei secunzi, organizatorul de competitii Adrian Bogdan si Florin Tautu, membru demisionar al Comitetului Director. Dupa 20 de minute de discutii in contradictoriu, Ioan Ovidiu Sabau a declarat: "In urma cu sase luni am dorit foarte mult sa revin la echipa care m-a consacrat. Am adus formatia pe primul loc, insa asa nu mai pot continua". Sabau a spus ca nu vrea sa acuze pe nimeni, dar ca legaturile lui cu "U" Cluj s-au rupt definitiv. Presedintele clubului, Dan Dragos Craciun, a evitat sa ofere detalii, dar surse din anturajul acestuia ne-au dezvaluit ca si fostul arbitru si-a anuntat intentia de a demisiona din aceasta functie. MIHAI SOICA [15][pl.dll?rid=expresro] 