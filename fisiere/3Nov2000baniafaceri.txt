 Din ciclul "La vremuri noi, tot noi" PDSR pregateste rocada bancherilor Din patru in patru ani, o data cu alegerile legislative, briza schimbarii bate nu doar la portile ministerelor, dar si la institutiile financiare ale statului. Fie ca este vorba de Banca Nationala a Romaniei, Curtea de Conturi a Romaniei (CCR) sau de bancile comerciale cu capital majoritar de stat. Sigur pe succesul de la toamna, Partidul Democratiei Sociale din Romania isi pregateste deja oamenii pentru posturile-cheie, posturi care se vor imparti conform bine cunoscutului, de-acum, algoritm politic. Cum alegerile sint foarte aproape, PDSR a facut deja o lista a viitorilor presedinti de banci. Mai ramine de stabilit modul in care vor fi facute schimbarile la BNR si CCR, aici fiind vorba de numiri ale parlamentului si de mandate de 6 ani. Astfel, pentru postul de guvernator al bancii centrale a fost nominalizat Florin Georgescu, fost ministru al finantelor, in prezent parlamentar PDSR. In cazul in care Mugur Isarescu ramine in viata politica, demisia acestuia din postul de guvernator al BNR devine obligatorie, iar bataia de cap cu legea de functionare a BNR nu va mai fi necesara. Casa de Economii si Consemnatiuni, atit de greu incercata in urma mandatului lui Camenco Petrovici, este condusa acum de Ion Ghica, fost presedinte al Bancii Comerciale Romane. Daca de la BCR a iesit la pensie, la CEC a semnat un mandat pentru un an, care, la o adica, poate fi putin scurtat. Deliberarile PDSR pentru sefia CEC s-au oprit asupra lui Constantin Teculescu. Cum sub presedintia acestuia, CEC nu a avut probleme, dimpotriva, in perioada sa a fost semnat contractul cu Casele de Economii Germane, PDSR s-a gindit la Teculescu ca la cea mai potrivita alegere. Si nici aici nu va avea de intimpinat probleme la numirea in functie. O situatie neclara se profileaza in continuare la BCR. Presedintele actual al BCR este Nicolae Danila, fostul administrator special al Bancorex, care pe ultima suta de metri negociaza de zor cu vreo trei banci (Banca Nationala a Greciei, banca italiana Unicredito si o banca olandeza) privatizarea de urgenta a BCR. Schimbarea strategiei de privatizare are si ea un anume rol: pastrarea sa in functie. Cit despre PDSR, pare si el nehotarit in privinta viitorului presedinte: fie Marin Stelian, fie Dan Mogos. Marin Stelian a fost vicepresedinte al bancii, iar specializarea sa este incontestabila, fiind cooptat in actuala legislatura in cadrul Comisiei buget-finante-banci. Singura problema o constituie faptul ca se cam apropie de virsta de pensionare si din aceasta cauza se gaseste si o persoana de rezerva - Dan Mogos, directorul Directiei de control si audit intern din BCR. Numai ca Nicolae Danila si-a mai luat un plus de siguranta. Contractul sau de munca are o clauza care obliga statul ca, in cazul inlocuirii sale din functie, sa-i fie platite in avans toate salariile de pe durata intregului mandat. Cea de-a patra banca cu capital majoritar de stat, Banca Agricola, nu a fost luata in calcul deoarece, imediat dupa alegeri, soarta acesteia va fi hotarita intr-un fel sau altul, asa ca postul lui Eugen Radulescu nu prezinta un interes deosebit. Pentru Curtea de Conturi a Romaniei, fostul vicepresedinte PD Horia Neamtu s-a gindit sa faca o rocada, vizind postul detinut acum de Ioan Condor. O data cu demisia din functia de sef al sectiei de control preventiv, s-a despartit si de PD si a intrat in PDSR. Numai ca, in cazul CCR, avem de-a face cu o lege organica, ceva mai greu de modificat, iar actualul presedinte nu da vreun semn ca ar fi dispus sa-si dea demisia. ADRIAN NITA Nestle s-a indulcit cu Joe Nestle Romania a anuntat ieri achizitionarea intregului pachet de actiuni al companiei Joe IBC, producatorul marcii de napolitane cu acelasi nume. Fondata in 1994, la Timisoara, Joe IBC a inregistrat anul trecut un volum de vinzari de 14,6 milioane de dolari. Achizitionarea pachetului de actiuni al Joe IBC de catre Nestle a primit avizul Consiliului Roman al Concurentei. ( N.B.) Rezerva internationala a BNR s-a consolidat la 3,1 miliarde dolari Rezerva valutara a Bancii Nationale a Romaniei (BNR) a crescut in octombrie cu 6%, de la 2,135 miliarde dolari la 2,264 miliarde, a informat ieri banca centrala. Cresterea cu 128,7 milioane dolari a banilor din vistieria BNR s-a produs pe seama unor intrari de valuta in valoare de 198,7 milioane dolari, care au compensat platile in contul datoriei externe. Rezerva de aur s-a majorat cu 0,2 tone, insa valoarea celor 104,6 tone din vistierie s-a diminuat, de la 921,2 milioane dolari la 895,2 milioane dolari, din cauza conjuncturii internationale din piata aurului. Astfel, rezerva internationala a BNR, construita din rezerva valutara si cea de aur, s-a mentinut la peste 3,1 miliarde dolari in octombrie. In acest moment, banca centrala are suficiente resurse pentru a acoperi fara probleme platile scadente in contul datoriei publice externe directe si garantate de Ministerul Finantelor, care pina la finalul anului insumeaza 164 milioane dolari.(L.M.) Seful delegatiei CE in Romania cere Privatizare in pas alergator Romania trebuie sa accelereze privatizarea intreprinderilor industriale nerentabile daca are in vedere o crestere economica durabila si o imbunatatire a perspectivelor de aderare la Uniunea Europeana, a declarat Agentiei Reuters Fokion Fotiadis, seful delegatiei Comisiei Europene la Bucuresti. "Am dori sa vedem o accelerare a procesului de privatizare", a subliniat Fotiadis. Considerata de oficialii europeni drept statul cel mai ramas in urma dintre cei 12 candidati la integrarea in UE, Romania a inceput in acest an negocierile de aderare. Mare parte din economia romaneasca se bazeaza insa pe intreprinderile de stat care consuma fonduri bugetare enorme fara sa fie insa competitive pe pietele externe. Am identificat, impreuna cu guvernul roman, 63 de intreprinderi de stat cu pierderi care trebuie restructurate sau privatizate pina in martie 2001", a afirmat oficialul european, referindu-se la societatile incluse in programul PSAL, societati care produc pierderi reprezentind circa o treime din bugetul statului. (M.F.) Sindicalistii de la SIDEX au boicotat sedinta AGA La SIDEX Galati ar fi trebuit sa aiba loc ieri Adunarea Generala a Actionarilor din combinatul siderurgic. La ora 10.00, un grup de actionari de la SIDEX, din care faceau parte mai multi lideri sindicali, s-a strins in fata cladirii unde ar fi trebuit sa se tina sedinta. Aproximativ 60 de muncitori s-au postat in fata intrarii in sala, interzicindu-i reprezentantului Fondului Proprietatii de Stat sa intre. Alte 40 de persoane se aflau in fata cladirii. Maricel Oancea, liderul Federatiei Sindicale a Siderurgistilor, conducatorul grupului, i-a spus lui Dan Teodorescu, reprezentantul FPS la SIDEX, ca reuniunea AGA nu va avea loc nici macar in zilele urmatoare. Oancea l-a informat pe Teodorescu ca actiunea are ca scop aminarea privatizarii SIDEX. Liderul Federatiei Siderurgistilor din combinat a declarat presei ca in sedinta de ieri ar fi trebuit sa se stabileasca noile procente ale actionarilor. Prin includerea valorii terenului in capitalul social, plusul de actiuni a revenit, initial, FPS, iar SIF Moldova si SIF Oltenia au dat FPS in judecata. Procesul a fost pierdut de FPS si la Adunarea Generala a Actionarilor de ieri ar fi urmat sa fie stabilite procentele fiecarui actionar. In opinia sindicatelor, stabilirea procentelor este punctul de plecare pentru inceperea privatizarii SIDEX. Maricel Oancea i-a spus reprezentantului FPS ca dupa calculele sindicatelor privatizarea combinatului s-ar putea incheia inainte de instalarea noului guvern si a noului presedinte. Teodorescu a precizat ca privatizarea SIDEX este un proces care s-ar putea derula pe un termen mult mai lung si ca presupunerile sindicatelor sint nejustificate. In cele din urma, Dan Teodorescu, reprezentantul FPS in SIDEX, s-a retras, iar sedinta nu a mai avut loc. Desi, conform legii, sedinta ar fi trebuit sa aiba loc a doua zi, adica astazi, sindicatele au promis ca nu vor permite ca sedinta AGA sa se desfasoare. ALINA COMSA-DURBACA 