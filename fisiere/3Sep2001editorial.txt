 "Moartea alba" merge mai departe ______________________________________________________________________ Revoltatoare aceasta inertie a romanilor in ce priveste drogurile! Inca mai cred ca drogurile sint in America, in Vest si, mai ales, in filmele politiste. Mortii de supradoza din ultimele luni inca nu sint suficienti pentru a cutremura toata Romania in fata proportiilor fenomenului. Nici capturile nu mai impresioneza prin cantitate. Doar cind este mentionata valoarea in milioane de dolari, cite un cetatean mai exclama, mama, Doamne, cit banet! Dar o reactie unanima a societatii tot nu exista. Saptamina trecuta, premierul Adrian Nastase a spus ca i-ar condamna la moarte pe traficantii de droguri. Reprezinta un semnal politic si o reactie omeneasca de indignare. Dar de la atitudine pina la prevenire in materie de droguri, mai este drum lung. La citeva zile dupa afirmatia lui Nastase, politia a descoperit primul laborator de droguri. In ciuda indignarii primului-ministru, industria mortii albe isi continua nestingherita activitatea. Ba, as fi tentat sa cred ca aceasta captura are in ea ceva suspect. A zis Adrian Nastase ceva despre droguri? Pac, politia face o captura pentru a arata ca munceste de zor la aplicarea indicatiilor premierului. Tot romanul e multumit, guvernul zice, muncim de zor, iar politistii implicati in distributia narcoticelor isi vad linistiti de afaceri. Sa nu uitam ca, dincolo de aceste capturi spectaculoase, menite a adormi atentia opiniei publice, ramin zeci de tone de stupefiante disparute chiar in operatiunile politiei. Ca aceste cazuri n-au fost niciodata lamurite. Ca in discoteci se vind droguri de atitia ani, tot cu complicitatea unor politisti. Chiar si comertul care se desfasoara in scoli sau in preajma acestora nu ar fi avut cum sa atinga asemenea proportii fara stiinta unor oameni din politie. In Romania s-a dezvoltat o piata enorma cu complicitatea acestora si profitindu-se de enorma nepasare a societatii civile. Cum se explica altfel faptul ca focarul de droguri de la Karma, cunoscut de mai toti bucurestenii, nu a fost stirpit decit dupa ce traficantii de acolo au fost arestati din intimplare in Germania? Cum se explica deverul enorm din Regie si din alte discoteci bucurestene fara ca aceste locuri sa fie supuse unor actiuni masive de depistare si stopare a comertului cu substante halucinogene? In raport cu ce se intimpla in Bucuresti, capturile de pina acum seamana, mai degraba, cu "fa-te ca muncesti!" decit cu o campanie hotarita de stopare a fenomenului. Asa cum, prin ordonanta de urgenta, s-au putut adopta citeva norme legate de circulatia romanilor in strainatate, de ce nu se pot lua masuri adecvate si pentru a limita consumul si comercializarea drogurilor? Cit timp ii poate lua unei comisii de experti redactarea acestor masuri? Cite victime trebuie sa mai fie pentru a stirni indignarea cetatenilor si, in sfirsit, pentru declansarea unor programe eficiente de prevenire? Premierul a incriminat traficul de droguri, iar politia a descoperit primele statii de producere a mortii albe. Pornind de aici, am putea crede ca se face ceva, cind, in fapt, Romania este deja o tara lovita de acest flagel ucigas. Iar impotriva drogurilor inca se face foarte putin. [5][pl.dll?rid=expresro] _________________________________________________________________ 