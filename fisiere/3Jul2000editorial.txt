 Pregatiri pentru asalt ______________________________________________________________________ Ne pregatim sa intram pe turnanta dinaintea finisului politic. In pluton, agitatia creste, iar semnele de nervozitate se intensifica. CDR a murit. Liberalii, dupa ce au anuntat ca merg singuri la locale, au lansat o noua varianta. Nu mai este vorba nici de incuscrirea cu PDSR, nici de revenirea in CDR. Valeriu Stoica a susotit cu Teodor Melescanu si a scos din palarie un proiect de alianta cu ApR. Teodor Melescanu si Theodor Stolojan ar urma sa alerge pe post de iepuri, in urma carora sa vina in forta cele doua partide si sa treaca linia de sosire tinindu-se de mina. De partea cealalta, Emil Constantinescu da si el coate. E din ce in ce mai clar ca presedintele nu se resemneaza in coada plutonului, ca bea sucuri din mers si isi incordeaza muschii, accelerind si el. Zilele trecute, la Antena 1, Emil Constantinescu i-a taxat pe Ion Iliescu si Teodor Melescanu. Actualul presedinte n-a mai ametit-o cu ideologia, cu trecutul comunist! A atacat direct, insirind violari ale legii din perioada "de domnie" 1992-1996. Iar incalcarea embargoului nu mai este floare la ureche si nici disputa marunta. E vorba de acte, dovezi, declaratii care, oricit le-ai lua in bascalie, tot aia arata. Ca in 1994-1995, cu buna stiinta a conducerii statului, din Romania au trecut in Iugoslavia, pe sest, combustibil si armament. Pe linga "afacerea Costea", in contul lui Ion Iliescu (mai ales) si al lui Virgil Magureanu, Teodor Melescanu, Doru Ioan Taracila si Aurel Novac (fost ministru al transporturilor) se aduna si fapte penale. Dar si acestea au o multipla semnificatie. Multi dintre romani ar putea zice, lasa bre, bine ca le-au dat sirbilor benzina si pusti, in timp ce Occidentul va inregistra inca un argument pentru a se incrincena impotriva lui Ion Iliescu. In mod normal, ar trebui sa lasam justitia sa-si faca treaba. Indiferent de parerea unora sau altora, legea e sfinta! Dar nici regula asta nu mai este valabila. Va dati seama ca si judecatorii, si procurorii sint derutati. Speriati si ei de procentele din sondaje (fie ele masluite sau nu), numai de aplicat orbeste legea nu au chef. In acelasi timp, cetateanul de rind nu se poate abtine sa nu intrebe de ce Emil Constantinescu n-a vorbit pina acum despre incalcarea embargoului? N-a stiut? N-a avut suficiente dovezi? Sa nu-mi spuna mie cineva ca, in acesti trei ani, Parchetul n-a avut timp sa finalizeze cercetarile. Ca tiganul la pescuit de stiuci, echipa de la putere a zis, mai lasa-i putin! Psihologia de scorpion a lui Emil Constantinescu il va fi dus in situatia de a zice si el, mai lasa-i, pentru ca sa incerce intepatura mortala abia in momente de confruntare disperata. Adevarul e ca Emil Constantinescu ataca abia atunci cind simte nevoia sa o faca si, ca orice scorpion, cu citeva clipe inainte de deznodamint. De ce nu ne-a spus toate aceste lucruri mai de mult? De ce nu a cerut justitiei o implicare totala inca de la inceputul mandatului, pentru ca Romania sa intre pe un parcurs normal cu toate deconturile facute? N-a avut oameni, nu controla suficiente pirghii? Dumnezeu stie! Cert este ca el a ales aceasta formula care poate fi cistigatoare, dar, in egala masura, si perdanta. Acum el are de luptat cu cel putin doi adversari puternici. Pe linga Ion Iliescu a aparut si Teodor Melescanu. Acesta ar putea fi motivul scindarii de opinii din interiorul Partidului National Liberal. Unii vor cu Melescanu, altii au fost convinsi de Emil Constantinescu sa joace de partea cealalta. Razboiul total inca n-a inceput! E doar fierberea dinaintea asaltului final. Cine cu cine merge, cine pe cine sprijina sau ataca. De fapt, se ocupa locurile in pluton pentru a se pregati strategia bataliei finale. P.S. Pentru ca am publicat mai multe articole despre originea indoielnica a banilor lui Dan Voiculescu si pentru ca informatiile noastre l-au atins la lingurica pe miliardarul de carton, echipa sa de servitori a pus la cale o perdea de fum. A publicat inceputul unei declaratii a subsemnatului ca fiind o turnatorie la Securitate. De fapt, era vorba despre o declaratie data de mine, in calitate de martor, in procesul de la Paris (1990-1991), in care vorbeam despre legaturile sisiitului cu Securitatea. Mai nou, cu aerul lor de amorasi nevinovati (desi se vad de la o posta urmele gradelor si creierul de gisca de la sectia de propaganda a CC al PCR), ei scriu in "Jurnalul National" (organul miliardarului de carton Dan Voiculescu) ca as fi facut speculatii valutare. Cu precizarea ca n-am turnat niciodata pe nimeni si nici speculatii valutare n-am facut si cu promisiunea ca, in clipa in care asemenea fapte s-ar dovedi, ma voi retrage pentru totdeauna din acest loc, nu-mi ramine decit sa le spun ca sint niste prosti. Dar negri in cerul gurii si cu coada pe sus! Pe botul lor inca se mai vad fulgii gainilor furate. _________________________________________________________________ 