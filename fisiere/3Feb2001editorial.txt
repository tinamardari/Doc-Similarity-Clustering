 Zece milioane de versiuni ______________________________________________________________________ Multe speculatii se vor mai naste pe seama acestui milion de dolari cistigati la Loto! Nu e chiar asa de usor sa-l convingi pe nea Vasile ca, in toata nebunia asta, a aparut un incurca-lume, acest Stelian Ogica, in rest totul fiind mai curat decit o lacrima de libelula. Daca Ogica, asa cum este el, si-ar fi lansat povestea fara ca Loteria Romana sa fi fost implicata anterior in "Vila de Aur", in adunarea fondurilor pentru sinistrati sau in contractul cu calculatoarele cumparate de la greci, probabil ca toti jucatorii din Romania i-ar fi facut derbedeului diverse semne la timpla din care sa inteleaga ca e sisi! Dar Loteria Nationala n-a zis nici pis despre felul in care a cumparat o retea de calculatoare de la greci pe o suma umflata cu pompa pentru care mai plateste si un sac de bani din incasari. Chiar si faptul ca toata conducerea Loteriei a supravietuit mai multor schimbari de putere, e tot prilej de speculatie. Si atunci cum sa nu fie intors pe toate fetele acest cistigator de la SPP, exagerat si el din cauza scenariului montat de Ogica? Iar Ogica, pina la urma, ce este? Un roman ca multi altii, convins ca el poate smecheri pe oricine, chiar si pe campionul mondial al smecherilor (cind s-o stabili si va descinde la Bucuresti). Nici nu va imaginati cite alte pungasii a incercat el pina la lozul cu bucluc. A incasat doua sute de milioane de lei drept despagubire pentru o masina declarata furata, despre care pretindea ca a adus-o din strainatate, dar care nu exista in evidentele politiei de acolo. A pacalit fotbalisti, a inselat mai multi smecheri de cartier si a exersat indelung pina la scenariul cu lozul cistigator. Din cite stiu, fantele nostru s-a dus luni, dupa tragerea Loto, si a cumparat un bilet pe care erau trecute aceleasi numere. Cert este ca un asemenea bilet a fost cumparat de cineva. Si Ogica, marti, si-a chemat vinzatorii de varza (nu rideti, fostul hotoman din fotbalul romanesc avea o afacere cu varza) si le-a aratat un bilet. Greu de crezut ca i l-a furat cineva. Mai degraba l-a rupt el singur sau a tras apa dupa el pentru a spune fara nici o ezitare ca lozul a disparut. De partea cealalta se afla Constantin Murariu, tragator de elita in Serviciul de Protectie si Paza. Nu e prea greu sa ne imaginam un plutonier curatindu-si arma, lustruind-o si reglind-o si, in acelasi timp, invirtind in minte data nasterii, data casatoriei, date ale nevestei pentru a nimeri un bilet cistigator. Dar nici usor nu este pentru ca un secol de loterii prin diverse tari ale lumii nu ne-a aratat inca exemple de cistigator, facind parte din CIA, MI 5, Mossad etc. Chiar daca plutonierul Murariu a jucat aceleasi numere de mai multe ori, chiar daca avea si alte bilete, cu alte combinatii, taiate inaintea si dupa biletul cu numerele cistigatoare (in jurul biletului norocos nu era un snop, cum zice Ogica!). Plutonierul a iesit luni seara de la serviciu, marti a citit "Evenimentul zilei" si a descoperit ca este cistigator. Si-a anuntat un sef si niste colegi, dar pina sa se duca la Loterie, a izbucnit scandalul "Ogica". Din cite am aflat, politia a stiut destul de repede cine este adevaratul cistigator, dar a preferat sa-l perpeleasca pe Stelian Ogica pentru a vedea ce pune la cale si pentru a duce ancheta la capat. Aceasta tacere plus profesia cistigatorului vor stirni destule banuieli. De ce a stat un om din serviciile secrete cu biletul de un milion de dolari in buzunar si nu s-a dus imediat la Loterie? Fiind tragator de elita, mai avea el a se teme de cineva? N-ar fi exclus ca unii sa se gindeasca la faptul ca tot scandalul cu milionul de dolari si cu Ogica a fost montat pentru a aduce mai la lumina Loteria Nationala, umbrita serios de atitea Bingo-uri si Caritas-uri. Nu m-ar mira ca unii sa-si imagineze ca a fost o farsa, ca, sa zicem, a cistigat un SPP-ist pentru ca Loteria sa nu dea banii. Si asa mai departe. Cite minti nu se inflacareaza cind e vorba de un milion de dolari, plus un apartament! Nu sint amator de scenarii spectaculoase pentru simplul motiv ca in Romania nu poti sa concepi nimic secret care sa nu rasufle in doua-trei zile. Dar tot acest scandal cu milionul de dolari pune Loteria Nationala in fata unui examen extrem de dificil. Ea trebuie sa convinga populatia ca, in afara incidentului dimbovitean cu Ogica, totul a fost curat ca lacrima. Altfel, credibilitatea ei va fi "roasa" de tot felul de zvonuri si, intr-o buna zi, se va trezi ca joaca singura Loto. _________________________________________________________________ 