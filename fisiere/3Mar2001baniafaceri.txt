 Pe 16 si 28 martie, Titluri de stat in dolari si marci Ministerul Finantelor Publice (MFP) va lansa pe 16 si 28 martie emisiuni de obligatiuni in dolari si marci germane, care vor putea fi cumparate atit de populatie, cit si de firme rezidente si nerezidente in Romania. Obligatiunile de stat cu scadenta la 367 de zile exprimate in dolari au o rata a dobinzii de 7,5% pe an, iar cele in marci germane una de 5% anual, a informat ieri MFP. Titlurilor de stat cu termen de maturitate de 545 de zile (un an si sase luni), li se va atasa o dobinda anuala de 8% (pentru dolari), respectiv 5,5% (marci germane). Titlurile vor putea fi cumparate prin Banc Post si Banca Agricola. Statul si-a propus initial sa se imprumute prin aceste emisiuni de obligatiuni cu 50 milioane dolari si 25 milioane marci germane, dar sumele s-ar putea majora, in functie de necesitatile de finantare. Rascumpararile in avans nu sint admise, dar obligatiunile sint negociabile pe piata secundara, prin tranzactii efectuate de Banca Agricola si Banc Post. LIDIA MOISE Portofelele salariatilor s-au subtiat cu 6 la suta Statisticile oficiale arata ca buzunarele salariatilor s-au subtiat in luna ianuarie, comparativ cu decembrie 2000. Potrivit Institutului National de Statistica si Studii Economice (INSSE) salariul mediu net pe economie in luna ianuarie a fost de 2,738 milioane lei, in scadere cu sase procente fata de luna precedenta. Fenomen normal, intilnit si anul trecut, cind scaderea a fost ceva mai brutala, salariatii cistigind atunci cu 13,3% mai putin. La vremea respectiva insa, in ianuarie 2000, echivalentul, in moneda americana, al salariului mediu in economia romaneasca era de 93,50 dolari, in timp ce in prima luna a acestui an salariul mediu exprimat in moneda americana s-a situat la 103,25 dolari. Romanii cistiga insa in medie doar 3,30 dolari pe zi, suma periculos de apropiata de nivelul absolut al saraciei, evaluat de Banca Mondiala la un venit zilnic de 2 dolari. Mai mult, salariatii din industria prelucratoare a lemnului au cistigat, in medie, mai putin de 2 dolari pe zi, in luna ianuarie. Cei mai bine platiti salariati din economia romaneasca au continuat sa fie angajatii din transporturile aeriene, al caror salariu mediu brut a fost de 9,841 milioane lei, din care, dupa plata impozitelor, au ramas cu 6,549 milioane lei. Ei au cistigat insa cu 11% mai putin decit in decembrie 2000, ceea ce dezvaluie consistenta primelor de Craciun. Probabil cele mai consistente prime de Craciun au fost alocate in companiile de asigurari, unde salariul a scazut cu aproape o treime (29,8%). Insa nivelul de cistiguri nete s-a plasat la 5,081 milioane lei si companiile de asigurari si-au mentinut a treia pozitie in clasamentul celor mai mari venituri salariale din economia romaneasca. Bancherii ocupa locul doi din perspectiva veniturilor salariale nete, cu 6,112 milioane lei cistigati in medie in ianuarie. Si in institutiile financiar-bancare veniturile nete au scazut in ianuarie 2001 cu 24,7% fata de luna cadourilor. In invatamint, salariile lunii ianuarie au crescut cu aproape o treime fata de luna trecuta (32,8%), dar fenomenul s-a datorat celui de-al treisprezecelea salariu platit in cursul primei luni a anului 2001. LIDIA MOISE Controlul lui Ovidiu Grecea i-a "imbunat" pe turcii de la Azomures Prefectul de Mures, Ioan Toganel, a declarat ieri, in cadrul unei conferinte de presa, ca in ceea ce priveste situatia combinatului chimic Azomures "s-a cazut la pace". Investitorul turc si-a luat angajamentul ca in urmatoarele sase luni sa realizeze programul de investitii de 149 de miliarde de lei, prevazut in contractul de privatizare. Totodata, Azomures va reduce pretul la ingrasaminte pentru piata interna cu aproximativ 10 dolari pe tona. Aceasta, deoarece principalul lucru imputat conducerii combinatului de catre Corpul de Control al primului-ministru a fost diferenta de pret practicata de Azomures pe piata interna si cea externa. De asemenea, la combinatul chimic din Tirgu-Mures nu vor exista disponibilizari in urmatoarea perioada. Una dintre neregulile depistate in urma controlului efectuat la combinat a fost legata de suma de 40 de miliarde de lei folositi pentru investitii care nu erau trecute pe lista de investitii impusa de catre FPS. Azomures a primit in acest sens de la FPS aproximativ 170 de miliarde de lei. Ioan Toganel a mai precizat ca la Azomures se impune practicarea unei discipline financiare. DRAGOS BARDOSI Hectarul si milionul Producatorii agricoli care vor sa beneficieze de sprijinul financiar de un milion de lei acordat de stat pentru fiecare hectar de teren cultivat vor putea depune cererile catre primarii chiar de saptamina viitoare, a anuntat ministrul agriculturii Ilie Sirbu. Pentru culturile de sfecla de zahar, legume de cimp si sere, acordarea sumei de un milion de lei se va face proportional cu suprafata plantata astfel: 500.000 lei pentru 0,5 ha, 600.000 lei pentru 0,6 ha, un milion lei pentru un ha, 1,5 milioane pentru 1,5 ha si 1,6 milioane lei pentru 1,6 ha. Pentru suprafetele insamintate cu griu, orz, orzoaica, rapita pentru ulei din toamna anului 2000, sfecla furajera, griu de primavara, floarea-soarelui pentru consum si saminta, porumb, ovaz, culturi furajere, cartofi, plante medicinale, in, cinepa, pepiniere si plantatii vinicole si pomicole se va acorda un milion lei pentru un ha cultivat, 1,5 milioane lei la 1,5 ha cultivate. Insa pentru a primi sprijinul promis, agricultorii trebuie sa faca dovada ca densitatea culturilor rasarite este de peste 250 de plante/mp la griu, orz si orzoiaca, iar la rapita pentru ulei de peste 100 de plante/mp. De asemenea, pentru culturile insamintate sau plantate in primavara anului 2001, beneficiarii sprijinului trebuie sa faca dovada ca au folosit saminta certificata si material de plantat certificat si ca lucrarile mecanice de arat, pregatit patul germinativ, insamintat sau plantat, erbicidat, dupa caz, s-au executat la nivelul cerintelor agrotehnice. In cazul culturilor perene (plante medicinale si aromatice, vii din soiurile nobile, plantatii portaltoi, pepiniere viticole, plantatii pomicole, plantatii de arbusti fructiferi si pepiniere pomicole), beneficiarii sprijinului trebuie sa faca dovada ca au folosit material de plantat certificat si au executat lucrari de intretinere specifice. Pentru culturile de primavara listele cu beneficiarii sprijinului de un milion de lei la hectar se intocmesc pina la data de 5 iunie 2001. In baza proceselor-verbale de constatare si receptie, beneficiarii persoane fizice primesc sumele cuvenite de la unitatile teritoriale CEC in numerar, iar persoanele juridice prin virament in conturile solicitate. Potrivit Ministerului Agriculturii, beneficiarii sprijinului financiar, cu suprafete cultivate de peste 200 hectare, pot opta pentru achizitionarea de tractoare si utilaje agricole din productia interna. OANA PATRAULESCU NICOLETA BURTAN Banca Mondiala va finanta reducerea somajului Finantarile acordate de Banca Mondiala prin proiectele aflate in desfasurare sau care urmeaza a fi demarate se vor indrepta, cu prioritate, catre politica de creare a noi locuri de munca, au stabilit ieri, in cadrul unei discutii de aproape sase ore, premierul Adrian Nastase si negociatorul-sef al BM pentru Romania, Andrew Vorkink. "Atit noi, cit si guvernul roman, sintem ingrijorati de rata somajului din Romania, ca si de rata inflatiei si e important ca aceasta crestere economica in care a intrat Romania sa continue pe termen lung. Reforma structurala, adica privatizarea, reforma sistemului bancar, imbunatatirea climatului de afaceri si reforma administratiei publice, pot aduce un cistig pentru guvern, rezolvind problema crearii de noi locuri de munca si mentinind, in acelasi timp, trendul pozitiv al economiei romanesti", a apreciat reprezentantul Bancii Mondiale, Andrew Vorkink. La rindul sau, premierul Adrian Nastase a subliniat faptul ca reprezentantii Bancii au inteles politica actualului guvern in special in crearea locurilor de munca; mai mult, Banca Mondiala s-a oferit sa sprijine programele de reducere a somajului, a aratat primul-ministru. O alta prioritate discutata ieri cu reprezentantii BM a fost programul cabinetului Nastase de reabilitare a zonelor rurale. Potrivit lui Vorkink, acest program a fost aprobat, saptamina trecuta, la Washington, "iar guvernul roman s-a miscat foarte repede pentru a utiliza aceste imprumuturi". Programul de reabilitare a zonelor rurale se va baza pe credite acordate pentru dezvoltarea de afaceri si microafaceri in zonele rurale, precum si pentru infiintarea de ferme sau stimularea productiei agricole (n.r. - inclusiv zootehnice). Andrew Vorkink s-a aratat ieri multumit de capacitatea de absorbtie a fondurilor BM de catre Romania, aratind ca in prezent se afla in derulare proiecte de peste un miliard de dolari, din care 570 milioane de dolari, neutilizati pina acum, sint alocati prioritatilor noului guvern. (O.P.) [15][pl.dll?rid=expresro] 