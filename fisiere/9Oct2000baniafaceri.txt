 Incepind de astazi, Deponentii BIR isi pot recupera banii prin BRD Persoanele care au avut depozite la Banca Internationala a Religiilor isi pot ridica banii, incepind de astazi, de la toate sucursalele Bancii Romane de Dezvoltare (BRD - Societe Generale). Arondarea deponentilor pe unitatile BRD, programarea platilor pe zile si lista documentelor necesare pentru incasarea sumelor cuvenite fiecarui titular de depozit se gasesc afisate, inca de ieri, la sediul tuturor sucursalelor BIR si BRD din tara. Suma totala care va fi asigurata din fondul de garantare a depozitelor in sistemul bancar este de 1.880 miliarde de lei, din care 1.500 miliarde provin de la Banca Nationala, in baza unei ordonante de urgenta a guvernului. Numarul total al deponentilor BIR este de 295.000. Fiecare deponent nu va putea ridica mai mult de 65.169.000 lei drept compensatie, indiferent de valoarea depozitului avut la BIR, acesta fiind nivelul plafonului de garantare valabil pentru al doilea semestru al acestui an. OANA PATRAULESCU Pina la 15 decembrie, Discount guvernamental la plata arieratelor Persoanele juridice care au de platit majorari de intirziere pentru obligatiile bugetare neachitate pot beneficia de aminarea acestora la plata pina la 15 decembrie a.c. daca isi achita, pina la sfirsitul acestei luni, taxele si impozitele restante la bugetul de stat. Guvernul a aprobat, in sedinta de joi, o ordonanta de urgenta in acest sens, masurile urmarind sa favorizeze o diminuare rapida a arieratelor la bugetul de stat. Conform actului normativ, majorarile de intirziere se vor reduce cu 60% in cazul in care persoanele juridice isi achita debitele restante pina la data de 30 noiembrie a.c. si cu 45% daca le achita pina la 15 decembrie 2000. Pentru a beneficia de aceste scutiri insa, persoanele juridice vor trebui sa-si plateasca integral debitele provenind din taxe si impozite, cu termene de plata scadente pina la 29 decembrie 2000. Agentii economici care au esalonari la plata obligatiilor bugetare in derulare si care achita, in termenele prezentate in actul normativ, 30% din debitele ramase de plata din esalonare vor beneficia de o reducere de 30% din suma ramasa de plata, reprezentind majorari de intirziere esalonate. Termenul de plata a debitelor restante si a majorarilor de intirziere aferente este de 15 zile de la data incheierii sau a comunicarii documentelor de verificare sau de constatare. Toti agentii economici care doresc sa beneficieze de aceste scutiri sint obligati sa depuna documentatiile necesare la organele fiscale teritoriale in termen de 30 de zile de la intrarea in vigoare a ordonantei. OANA PATRAULESCU Euro ne da iar batai de cap Evolutia monedei unice europene se afla pe punctul de a deveni din nou defavorabila exporturilor romanesti, si aceasta nu numai pentru ca 65% din exporturi se indreapta catre Uniunea Europeana, ci si din cauza faptului ca exporturile decontate in moneda euro le-au depasit deja pe cele care se platesc efectiv in dolari. In acest context, desi se credea ca majorarea dobinzii directoare de catre Banca Centrala Europeana (BCE), pina la 4,75%, va determina o intarire a monedei europene, in jurul a 88,5 de centi, euro a slabit in loc sa se aprecieze, inchizind ziua de tranzactionare de vineri putin sub limita de 0,87 dolari. Neincrederea unor fonduri de investitii americane in drumul pozitiv al euro, ca si atingerea in Statele Unite a uneia dintre cele mai reduse rate ale somajului din ultimii ani blocheaza deocamdata stabilizarea monedei unice peste pragul de 88 de centi. Amintim ca in lunile august si septembrie Banca Nationala a Romaniei a fost nevoita sa reactioneze la deprecierea euro fata de dolar, - actiune care defavoriza exporturile autohtone si marea volumul importurilor, ceea ce contravine obiectivului de crestere economica - printr-o amplificare a cresterii cursului leului in raport cu moneda americana la 5% lunar. Ulterior insa, in primele 3-4 zile ale lunii octombrie o atenuare a situatiei dificile a euro, care a coincis cu reinstalarea acestuia pe tendinta ascendenta, circumstante facilitate de interventiile principalelor banci centrale ale lumii, a permis si BNR sa micsoreze ritmul zilnic de crestere a cursului la aproximativ 30 de unitati. Iata insa ca premisele defavorabile au mari sanse sa revina. Intrebarea care se pune este daca revenirea respectivei tendinte nu va forta Banca Nationala a Romaniei sa accepte iarasi cresteri de curs de peste 40 lei/dolar zilnic? IONUT BALAN 