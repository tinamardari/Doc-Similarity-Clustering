 Subofiterul Petru Silivas a fost obligat sa paraseasca politia pentru ca a descoperit cum se fac hotii cu insemnele institutiei Bani murdari cu stampila politiei Povestea aduce cu filmele americane: un angajat al politiei descopera ca sefii sai fac matrapazlicuri; eroul se implica mai abitir in caz, se trezeste scos din politie, are necazuri, este amenintat de cei implicati, i se da foc la masina, dar el, in particular, investigheaza cazul si pina la urma adevarul iese la suprafata. Happy-end. Cazul subofiterului (r) Petru Silivas, fost angajat al Politiei Harghita, e foarte asemanator, dar fara happy-end. Fiind agent de circulatie, Silivas a descoperit ca stampila politiei (I.T.P 15 HR) este folosita pentru a aplica in fals inspectiile tehnice periodice pentru zeci de masini. Cistigul: milioane de lei. Un sofer care, cunoscind filiera si nu dorea sa efectueze oficial controlul tehnic al masinii in institutiile autorizate, apela, pentru sume mai mici, la stampila care atesta ca s-a facut verificarea automobilului. Mergind pe fir, subofiterul descopera ca falsurile sint urmarea faptului ca ordinele sefului Politiei Romane, generalul Nicolae Berechet, au fost ignorate timp de un an. Cazul a fost preluat de Serviciul Cercetari Penale al IPJ Harghita si Politia Rutiera, care timp de un an nu au reusit sa-l rezolve definitiv. Potentialii vinovati au ramas liberi. Au inceput amenintarile din partea celor implicati, casa lui Silivas a fost sparta, masina i-a luat foc, dar politia din Harghita nu si-a aparat angajatul decit formal. Mai mult, subofiterul a fost sanctionat, in ciuda faptului ca pina si seful IPJ, col. Ioan Negrusa, a recunoscut ca era un politist bun. In final, Petru Silivas a demisionat din politie si a raportat totul ministrului de interne. Lucrurile au ramas insa in coada de peste. Sefii IPJ Harghita au ignorat ordinul generalului Berechet In septembrie 1998, seful Politiei Romane, generalul Berechet, a transmis un ordin Inspectoratelor Judetene de Politie potrivit caruia, incepind din data de 30 octombrie 1998, inspectiile tehnice ale autovehiculelor (anumite tipuri) nu se mai efectueaza la politie, ci la anumite service-uri acreditate de Registrul Auto Roman. Ca atare, ordona generalul, stampilele cu inscrisul I.T.P (inspectii tehnice periodice) trebuie retrase. Ordinul generalului Nicolae Berechet a ajuns si la seful de atunci al IPJ Harghita, col. Stefan Butnaru, care a dispus Serviciului Administrativ sa ia masuri in consecinta. Colonelul Duca a transmis ordinul mai departe colonelului Oltean, care, la rindul lui, este posibil sa le fi zis subordonatilor. In paralel cu aceste dispozitii, timp de un an, stampilele ITP ale Politiei Harghita au ramas la dispozitia tuturor, spre bucuria generala. Falsuri in curtea politiei In septembrie 1999, deci la un an de la ordinul generalului Berechet de a se retrage stampilele, agentii de circulatie ai Politiei Harghita, Petru Silivas si Ioan Agoston, descopera la un control de rutina ca certificatul de inmatriculare al unei masini avea confirmata inspectia tehnica cu stampila politiei - ITP- 15-HR, despre care stia ca fusese retrasa de un an. Inspectia falsa, aplicata in cursul anului 1999, era valabila pina in anul 2000. Pina la sfirsitul lunii, subofiterii au descoperit mai multe zeci de masini cu stampila de inspectie falsa. Cum majoritatea proprietarilor autoturismelor in cauza erau din orasul Balan, Petru Silivas a demarat ancheta, din dispozitia capitanului Dan Elisei, seful Politiei Rutiere din Miercurea Ciuc. Primele constatari l-au lasat perplex pe subofiter. Stampila aplicata pe certificate nu era un fals; ea apartinea intr-adevar politiei, dar a fost aplicata, ulterior anului 1998 si ordinului generalului Berechet, numai printr-un abuz facut de cineva din cadrul IPJ Harghita. In plus, Petru Silivas a mai identificat certificate stampilate cu o stampila de inspectie tehnica ce fusese declarata pierduta. In timpul anchetei, el a descoperit cinci intermediari in aceasta afacere, printre cei mai importanti fiind Ioan David, Ioan Hategan si fiul acestuia, Nicolae. Toti, cu relatii in politia din Miercurea-Ciuc. Aplicarea unei stampile costa intre 200.000 si 500.000 de lei, iar subofiterul a descoperit cel putin 40 de masini care aveau o asemenea stampila. Pus pe treaba, plutonierul Silivas a facut o verificare si in arhiva Politiei Rutiere Harghita, constatind ca mai multe anexe ale unor certificate de imatriculare au fost sustrase: "Am verificat prin sondaj anexele din luna iunie 1998. Cele mai multe lipseau din dosarul pastrat de arhiva Biroului Inmatriculari". In urma raportului inaintat sefilor sai, acestia au constituit o comisie de verificare a arhivei, care n-a descoperit nimic nici dupa un an. Arhiva a fost mutata, iar subofiterul responsabil, care a permis accesul lui Silivas la dosare, a fost imediat transferat. Dupa ce a inceput sa ia declaratii celor implicati, Silivas a facut o observatie uluitoare: "Am sesizat ca cineva din politie este implicat in afacere". Data fiind amploarea cazului, acesta a trecut de la subofiter si, implicit, de la Politia Rutiera Municipala, la Serviciul Cercetari Penale de la judet, coordonat de mr. Bradus, care a fost nevoit sa caute dosarul citeva saptamini. Dosar care se ratacise prin biroul adjunctului sefului inspectoratului, colonelul Chindrea. Masina subofiterului care a demarat ancheta a fost incendiata Dupa ce a inceput ancheta, plutonierul Petru Silivas a fost trimis inapoi in strada, ca agent de circulatie. Se putea spune ca si-a facut bine treaba, demarind 35 de lucrari penale. Dat fiind ca acest caz depasea nivelul lui de competenta, munca subofiterului parea incheiata. Colonelul Cujba si maiorul Bradus, de la judet, intrasera pe fir. Dar lucrurile nu au stat nici pe departe asa. Vrind-nevrind, Silivas a fost implicat. Cercetarile trenau, iar suspectii pe care ii descoperise subofiterul erau bine-mersi. Unul dintre ei, Ioan Hategan, ii transmitea amenintari prin cunoscuti: "Imi spuneau unii si altii ca Hategan a promis ca nu se lasa pina nu ma da afara din politie, ca are relatii; ba ca sa am grija de familie, ba ca o sa-mi ia foc masina". Plutonierul le-a raportat superiorilor ca este amenintat, dar nimeni nu l-a luat in seama. In primavara acestui an, usa apartamentului i-a fost sparta. De frica, sotia si copilul, care erau in casa, s-au incuiat in baie. Cazul a fost cercetat, dar a ramas cu autor neidentificat. In noaptea de 29 mai, masina lui Silivas a fost incediata si a ars pina la ultima roata. Pompierii au constatat ca a fost vorba de o mina criminala, dar politia a facut demersuri minime pentru a descoperi autorii. Nici unul dintre cei care l-au amenintat pe subofiter, implicati in dosarul stampilelor false, nu a fost luat la intrebari. Maiorul Bradus de la Serviciul Cercetari Penale sustine: "Nu am gasit nici un raport de cauzalitate intre amenintari si incendiere". Subofiterul Petru Silivas nu a mai rezistat: "Nu m-am simtit aparat de institutia pe care o servesc. Mai mult, am fost sanctionat ca nu am respectat un ordin nelegal al colonelului Zai, care nu era seful meu la Politia Rutiera. Apoi am fost taiat pina si de la prima de 500.000 de lei. Toate acestea m-au determinat sa demisionez din politie". Ioachim Olteanu, un executant? Dosarul cu stampila politiei nu a fost solutionat nici pina astazi, plimbindu-se intre IPJ Harghita si Parchet, pentru completarea cercetarilor. O data declansat scandalul, coloneii de la Harghita trebuiau sa ia citeva masuri. Ca atare, a fost identificat un potential vinovat: Ioachim Olteanu, angajat civil al politiei, care in pastrare stampila ITP-15-HR. Expertiza a demonstrat ca el a aplicat stampile intr-adevar pe unele certificate de inmatriculare, dupa data la care generalul Berechet a ordonat retragerea stampilelor. In prima faza, Olteanu a recunoscut in fata procurorului ca a facut un abuz, insa, ulterior, a negat categoric. "Exclus sa fi pus stampila pe alte certificate". Insa, dupa toate probabilitatile, fostul angajat al Politiei Harghita va recunoaste. Ginerele acestuia, Claudiu Catana, este subofiter de politie si e suspectat de luare de mita. Ca atare, Ioachim Olteanu nu are motive sa-si dea drumul la gura. Procurorul general adjunct de la Parchetul Harghita, Irina Socsz, care are cazul in lucru, sustine: "Dupa toate aparentele, Olteanu poate fi un executant, dar dupa finalizarea cercetarilor vom sti cu siguranta. Daca vor fi implicati si politisti, cazul va ajunge la Parchetul Militar". Suspectii au pile in Serviciul de Informatii al Politiei Ioan Hateganu, unul dintre intermediarii afacerii, omul care facea se pare legatura intre politie si beneficiarii inspectiilor tehnice false, nu are probleme, cel putin deocamdata, in ciuda suspiciunilor care planeaza asupra lui. El si-a gasit un alibi, dind vina pe un mort care, chipurile, aranja stampile cu cei din politie. Mai mult, Hateganu are si o anumita protectie. Unul dintre fiii sai este angajat la Serviciul de Informatii al Ministerului de Interne, in cadrul IPJ Harghita. Un lucru este cunoscut de toti politistii: Hateganu-fiul l-a scos de la ancheta pe tatal sau, din biroul unui ofiter, pretextind ca are treaba cu el. Hateganu-tatal a iesit imediat din sediul politiei si dus a fost. Rechemat dupa citeva zile, batrinul avea deja confectionat un alibi. Un alt intermediar in afacerea stampilelor, Ioan David, a fost arestat pentru trei zile, iar apoi pus in libertate din "lipsa de probe". Mai mult, unii dintre beneficiarii stampilelor false, chemati ca martori de Silivas, care au depus declaratie impotriva intermediarilor anchetati, au fost incadrati ulterior ca invinuiti. Unul dintre acestia, Ernes Cocis, afirma: "Imi retrag orice reclamatie sau depozitie de martor. Am devenit vinovat la o treaba pe care nu am facut-o". Sefii Politiei Harghita - complici la fals Este evidenta o implicare a coloneilor de la Harghita pentru a nu transpira cazul dincolo de portile Politiei. Ba, chiar, unii se implica pentru a minimaliza, pe cit posibil, cazul. Si acest lucru se intimpla nu pentru ca sefii politiei ar fi vinovati in mod direct sau grosier; toti pot fi trasi insa la raspundere pentru nerespectarea ordinului generalului Nicolae Berechet privind retragerea stampilelor. De la comandantul IPJ Harghita, pina la ultimul ofiter responsabil de statia de inspectie tehnica a politiei, toti pot fi considerati complici, involuntar si administrativ, la fals. Este un motiv destul de serios pentru care subofiterul Petru Silivas trebuia facut sa taca, sa uite de ancheta si sa fie docil. O.C.HOGEA "Politist bun, dar incapatinat" Colonelul Ioan Negrusa, seful Politiei Harghita, a promis tot sprijinul pentru lamurirea cazului "miine". A doua zi a uitat, transmitind doar, prin purtatorul de cuvint, ca "totul se cerceteaza". Cit despre subofiterul in rezerva Petru Silivas, colonelul afirma: "Politist bun, dar incapatinat". Incercind sa ne faca sa uitam de afacerea stampilei politiei, Negrusa a apelat la o minciuna, care sa atenteze la credibilitatea fostului politist: "A depus cerere sa revina in politie". Insa, Silivas e hotarit sa nu revina intr-o institutie care nu-si apara angajatii. Nici macar pe cei buni. Corespondentul "Evenimentului zilei", Ion Spanu, lovit de un individ aflat in preajma presedintelui PDSR Reporter agresat sub ochii lui Iliescu Sosit vineri seara la Craiova pe neasteptate pentru a impaca taberele create de batalia pentru locurile eligibile la alegerile generale, presedintele PDSR, Ion Iliescu, urma sa se intilneasca la sediul de pe strada M. Kogalniceanu cu Organizatia Dolj. Intrucit pe strada se aflau mai multi gazetari, aripa dura a filialei, formata din vechii parlamentari, a anuntat ca vizita lui Iliescu s-a anulat. Totusi, ziaristii au aflat ca Iliescu era in drum, intrunirea urmind a se desfasura la Casa Jianu. La ora 21.45 s-au auzit sirenele politiei, iar pedeseristii au inceput sa se agite. Cind Ion Iliescu cobora din masina, fotoreporterul Valentin Raicea a incercat sa faca o fotografie, moment in care asupra lui s-a repezit o persoana care l-a agresat, amenintindu-l ca-i va sparge aparatul daca nu va pleca. Incercind sa-l protejeze pe fotoreporter, reporterul "Evenimentului zilei" a primit o lovitura puternica in piept de la agresor, acesta strigind: "Ba, asta de la «Evenimentul zilei», pe tine o sa te bat de o sa te c... pe tine daca nu pleci". A fost lovit de mai multe ori si redactorul-sef adjunct de la ziarul "Ora", Cosmin Pretorian. Chiar in timpul agresiunii, linga grupul de ziaristi au coborit din masini senatorul Ion Predescu si primarul Vasile Bulucea, care au vazut incidentul, dar care n-au reactionat nici macar atunci cind li s-a solicitat sprijinul. Singurii care au intervenit au fost jandarmii, care i-au protejat pina la masina. Pentru ziaristi, vizita presedintelui PDSR s-a terminat cu o escala la spital Prezent la incident, redactorul-sef adjunct al cotidianului "Ora", si fiind unul dintre cei agresati, a afirmat: "Este regretabil ca evenimente de acum patru ani se repeta cu mai multa intensitate parca". Tiberiu Patru, membru in comitetul director al Societatii Ziaristilor din Romania, ne-a declarat: "Ma asteptam la astfel de manifestari. Le-am simtit pe pielea mea acum patru ani. Speram, totusi, ca oamenii se vor schimba. Dar nu! Sint aceiasi!". Ziaristilor agresati li s-a eliberat de catre Sectia de Urgenta a Spitalului Judetean certificat medical in care se precizeaza ca s-au produs leziuni toracice, motiv pentru care le-a recomandat repaus de trei zile si tratament specific. Conform indicatiei medicului, pentru ca agresiunea a fost deosebit de violenta, ziaristii imbrinciti urmeaza ca dupa trei zile sa se prezinte la un nou control. "Ce daca Adrian Paunescu a declarat un lucru acum patru ani? In prezent el gindeste altfel" Conferinta judeteana a PDSR, care a avut loc simbata la Filarmonica din Craiova, a demonstrat ca fostii parlamentari doljeni aveau toate motivele ca ochii presei sa fie departe de sforile trase cu o noapte inainte, caci pe listele anuntate pentru alegerile din noiembrie se regasesc toti: Ion Predescu, Virgil Popescu, Nicolae Grigoras, Gheorghe Ionescu si ceilalti colegi din actualul parlament sint si pe listele de anul acesta, locurile fiind intregite cu Adrian Paunescu, primul pe lista de la Senat, si doi reprezentanti ai PUR si PSDR. La Conferinta de presa, Ion Iliescu a declarat ca este regretabil ce s-a intimplat cu o seara inainte si ca ar trebui ca persoanele care au asistat la incident sa prezinte scuze ziaristilor. "In ceea ce ma priveste, imi cer scuze, pentru ca acest exces de zel nu a fost dispus de catre mine". Intrebat cum comenteaza prezenta pe listele PDSR a lui Adrian Paunescu dupa ce "Evenimentul zilei" a publicat in ziarul de simbata declaratia acestuia de acum patru ani, Iliescu a declarat ca "«Evenimentul zilei» se tine de provocari si ce daca Paunescu a declarat un lucru acum patru ani. In prezent el gindeste altfel". ION SPANU Comisari ai Garzii Financiare, arestati pentru luare de mita Pentru Garda Financiara de la Iasi ziua de vineri a fost una dintre cele mai negre din ultimul timp. Doi comisari au fost arestati sub invinuirea de luare de mita. Procurorii Parchetului de pe linga Tribunalul Iasi au emis pe 6 octombrie mandate de arestare preventiva pentru 30 de zile comisarilor Vasile Savin (46 de ani) si Teodor Pavel (42 de ani) care au fost surprinsi in flagrant in timp ce primeau suma de 400 de marci germane. Cei doi comisari fusesera pe 4 octombrie la "Pizza Mc'Duck" SRL si au inceput verificarea modului de functionare al casei de marcat. Dupa ce au terminat controlul, Vasile Savin si Teodor Pavel i-au solicitat lui Florin Stefan, directorul restaurantului, actele contabile pentru a fi verificate. Acesta a declarat comisarilor ca nu are documentele deoarece contabila le luase pentru efectuarea bilantului pe luna septembrie. Savin si Pavel l-au amendat pe loc cu un milion de lei pentru incalcarea prevederilor Legii nr. 87/1994. Dupa ce l-au "altoit" pe directorul Florin Stefan, comisarii l-au anuntat ca vor urma si alte controale, mult mai amanuntite. In schimb, daca el va fi "cooperant" si le va da celor doi 400 DM, directorul nu va mai fi amendat. Comisarii urmau sa se intoarca a doua zi si sa-si primeasca spaga. Numai ca, intre timp, Florin Stefan a anuntat politia si Parchetul de pe linga Tribunalul Iasi. Expertii anchetatori i-au adus directorului pizzeriei patru bancnote de cite 100 DM, marcate cu inscriptia "Mita". Flagrantul s-a desfasurat "ca la carte" si in buzunarul lui Vasile Savin au fost gasite bancnotele, iar pe miinile celuilalt era praful galben folosit la marcarea banilor. Vasile Chebac, comisarul-sef al Garzii Financiare Iasi, a declarat, imediat dupa emiterea mandatelor de arestare preventiva: "Cei doi comisari sint extrem de corecti. Nu cred acuzatiile care li se aduc. Ma tem ca aici sa nu fie pusa la cale o inscenare de proportii. Sper sa putem demonstra acest lucru". Arestarea celor doi comisari este primul caz de luare de mita cu care se confrunta Garda Financiara Iasi. CATALIN DUMITRESCU 